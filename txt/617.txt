İnformasiya texnologiyaları problemləri, 2021, №1, 46–54
UOT 004.5

DOI: 10.25045/jpit.v12.i1.04

Həşimov M.A.
AMEA İnformasiya Texnologiyaları İnstitutu, Bakı, Azərbaycan
mamedhashimov@gmail.com
BEYİN KOMPÜTER İNTERFEYSİ: PERSPEKTİVLƏRİ, TƏTBİQLƏRİ VƏ
PROBLEMLƏRİ
Daxil olmuşdur: 30.12.2020 Düzəliş olunmuşdur: 06.01.2021

Qəbul olunmuşdur: 12.01.2021

Uzun illərdir ki, bir çox tədqiqat mərkəzlərində insan beyni ilə müxtəlif cihazlar arasında birbaşa
əlaqənin qurulması istiqamətində intensiv tədqiqat işləri aparılır. Bu tədqiqatlar beyin siqnalları
vasitəsilə insan beyni ilə kompüterlər, əlil arabaları, protez cihazları və digər alətlərin idarə
olunması məqsədilə həyata keçirilmişdir. Məhz buradan "Beyin-kompüter interfeysi" (BKİ)
termini meydana gəlmişdir. BKİ bir-birini qarşılıqlı şəkildə tamamlayan insan beyni ilə kompüter
arasında əlaqə sistemidir. Bu interfeys insan bədəninin sinir-əzələ sistemi ilə deyil, onun zehni
fəaliyyətinin köməyi ilə əlaqənin qurulmasına imkan verir. Məqalədə BKİ-nin inkişaf mərhələləri,
mövcud vəziyyəti və gələcək perspektivləri barədə məlumat verilmişdir. BKİ-nin arxitekturası
təhlil edilmiş, beyindən siqnalların alınması üsulları və texnikaları araşdırılmış, həmin siqnallar
vasitəsilə cihazların işləmə prinsipi təqdim edilmişdir. BKİ tətbiqləri ilə bağlı həyata keçirilən
təcrübələr və onlardan əldə olunan nəticələr göstərilmişdir. BKİ-nin laboratoriya mühitindən real
həyat tətbiqetmələrinə keçməsi üçün bu sahədə mövcud olan problemlər analiz edilmiş və
çatışmazlıqlar müəyyənləşdirilmişdir. BKİ-nin inkişafına dair müəyyən təkliflər verilmişdir.
Açar sözlər: beyin kompüter interfeysi, elektroensefaloqrafiya, beyin kompüter interfeysinin
arxitekturası, beyin kompüter interfeysi tətbiqləri, beyin kompüter interfeysi problemləri.
Giriş
İnsan beyni təqribən 100 milyard neyrondan ibarət mürəkkəb bir şəbəkədən təşkil
olunmuşdur. İnsan düşünərkən, hərəkət edərkən, nəyisə hiss edərkən və ya xatırlayarkən neyronlar
işləyir və elektrik siqnallarını göndərməklə beynə və ya beyindən məlumatın ötürülməsini həyata
keçirir. Həmin elektrik siqnallarını müxtəlif texnologiyaların köməyi ilə aşkar edib cihazın,
maşının, kompüterin idarə olunması məqsədilə istifadə etmək olar [1].
Bu sahədə tədqiqatlar hələ ötən əsrin 20-ci illərindən aparılmağa başlanmışdır. İnsan
beyninin bioelektrik hərəkətlərini qeydə alan elektroensefaloqrafiya (ing. Electroencephalography,
EEG) metodunun ixtiraçısı sayılan alman psixiatrı Hans Berqer (ing. Hans Berger) 1924-cü ildə
beyindən ötürülən 8–12 Hz tezliyindəki alfa dalğaları kəşf etməyə nail olmuşdur. Daha sonralar
bu dalğalar onun şərəfinə Berqer dalğaları adlandırılmışdır. Beş il davam edən tədqiqatlardan
sonra 1929-cu ildə Berqer EEG klinik diaqnoz və beyin tədqiqatı üçün yaradılmış əsas vasitə
haqqında yazılan 14 məqalədən birincisini nəşr etdi. Berqer beyin dalğalarını bütövlükdə kəllə
beyindən birbaşa qeyd etmək imkanını nümayiş etdirdi [2].
1950-ci illərdə ispaniyalı professor Xose Delqado (ing. José Manuel Rodríguez Delgado)
canlı heyvanların (daha sonra isə insanların) beyninə elektrodları implant etdiyinə və onları kəllə
sümüyünün altında yerləşdirdiyi radioqəbuledicidən istifadə etməklə stimullaşdırdığına görə
məşhurlaşmışdı. Delqado beynin elektron stimullaşdırılması (ing. Electronic Stimulation of the
Brain, ESB) adlanan metodun köməyilə elektrodlar vasitəsilə göndərilən siqnallardan istifadə
etməklə insan və heyvanlarda sakitləşmə və ya aqressivləşmə kimi əsas davranış effektlərinin
yaradılmasına nail olmuşdur. Bu tədqiqat ilk beyin implantı olaraq beyinə siqnalların ötürülməsi
imkanlarının olmasını bir daha sübut etdi [3].
Protez cihazlarının idarə edilməsi üçün birbaşa beyindən alınan siqnallardan istifadə
konsepsiyası 1960-cı illərin sonunda yaradılmışdır. Reabilitasiya sahəsində çalışan tədqiqatçılar
iflic olmayan əzələlərin potensiallarının süni üzvlərin idarə olunması üçün faydalı ola biləcəyi

46

www.jpit.az

İnformasiya texnologiyaları problemləri, 2021, №1, 46–54
fikrini irəli sürmüşdülər [4].
1970-ci illərdə tədqiqatçılar baş beyindən əldə edilən elektrik fəaliyyətinə əsaslanan ibtidai
idarəetmə sistemlərini yarada bildilər. Pentaqonun elmi araşdırmalarının inkişafı agentliyi (ing.
Defense Advanced Research Projects Agency, DARPA) əsgərlərə yardım edəcək bionik cihazların
yaradılmasına yönəlmiş tədqiqatları maliyyələşdirməyə başladı. Corc Laurens (ing. George
Lawrence) və həmkarları tərəfindən aparılan erkən araşdırmalar yüksək zehni əmək tələb edən
işlərlə məşğul olan əsgərlərin beyin fəaliyyətini yaxşılaşdırmaq üçün yeni cihazların yaradılmasına
yönəldilmişdi. Onlar tərəfindən aparılan araşdırmalar bir sıra üsulların yaradılmasına töhfə vermiş,
lakin heç bir cihazın istehsalına səbəb olmamışdır [5].
1973-cü ildə belçikalı professor Jak Vidal (ing. Jacques J.Vidal) insanın görmə istiqamətini
təyin etmək üçün beyin siqnallarından istifadə edərək sistem hazırladı. Həmin sistemin köməyi ilə
görmə əngəlli insanın hərəkət etmək istədiyi istiqaməti təyin etmək mümkün oldu. Elə həmin
dövrdə də Vidal BKI terminini elmə təqdim etdi. BKI termini bu tədqiqatlardan sonra çap olunmuş
məqalələrdə ilk dəfə istifadə edilmiş və beləliklə, elmi ədəbiyyata daxil olmuşdur [6].
Beyin kompüter interfeysi haqqında
BKİ müəyyən bir obyekt və ya cihazın insan beyni vasitəsilə birbaşa idarə edilməsi
məqsədilə əlaqəni təmin edir. Beyində baş verən fiziki prosesləri dəqiq şəkildə izləyən sensorların
köməyi ilə beyindən məlumatın əldə edilməsi və istənilən cihazın proqram təminatı vasitəsilə idarə
olunması mümkündür [1].
BKİ, xüsusilə fiziki məhdudiyyətli insanların müəyyən hərəkətləri yerinə yetirə bilməsi üçün
faydalı platforma təqdim edir. Bu platformada insan və maşın arasındakı kommunikasiya
keyfiyyətinin artırılmasına yardım edən beyin təsviri texnologiyalarından istifadə olunur [7]. BKİ
beyin-maşın interfeysi, insan-kompüter qarşılıqlı əlaqəsi, ağıl-maşın interfeysi, birbaşa sinir
interfeysi və s. kimi bir çox başqa terminlərlə də tanınır.
BKİ-nin arxitekturası. BKİ 4 əsas mərhələdən ibarətdir: siqnalın alınması, siqnal emalı,
çevirmə alqoritmi və yekun cihaz [8, 9] (şəkil 1).

Şəkil 1. Beyin kompüter interfeysinin arxitekturası

www.jpit.az

47

İnformasiya texnologiyaları problemləri, 2021, №1, 46–54
Birinci mərhələ: Siqnalın alınması mərhələsində müəyyən üsul və texnikalardan istifadə
edərək beyin siqnallarının ölçülməsi prosesi həyata keçirilir. Bunun üçün şəkil 2-də qeyd olunan
üç üsuldan istifadə olunur [10, 11].

a) invaziv

b) qismən invaziv

c) qeyri invaziv

Şəkil 2. Beyindən siqnalların alınması üsulları
İnvaziv. Bu üsulda elektrodlar beyni deşərək boz maddənin içərisində yerləşdirilir (şəkil 2a).
Elektrodlar neyronlarla əlaqələnir və beləliklə, hər bir elektrod beyindən gələn elektrik siqnallarını
birbaşa qeyd edir. İnvaziv metodlar çox yaxşı siqnal keyfiyyətinə (yüksək amplituda, aşağı səsküy) malikdir. Lakin invaziv üsul beyinə kompleks cərrahi müdaxilə tələb etdiyindən insan
sağlamlığı üçün zərərli hesab olunur. Bundan əlavə, tamamilə fiziki baxımdan beynin içərisinə
yerləşdirilən elektrodlar vasitəsilə siqnalların qeyd edilməsi üzrə uzun müddət davam edən
tədqiqatlar problemli oldu. Çünki, elektrodlar bədəndəki mayeyə reaksiya verirdi. Bu isə ölçülən
siqnalların keyfiyyətini əhəmiyyətli dərəcədə aşağı sala bilərdi.
Qismən invaziv. Burada implantlar beyni deşmədən kəllə sümüyünün altına yerləşdirilir
(şəkil 2b). Bu zaman siqnalların keyfiyyəti aşağı olsa da, beyindən gələn siqnalların qəbul edilməsi
invaziv üsulla müqayisədə insan sağlamlığına ziyan vurmur. Buna elektrokortikoqrafiyanı (ing.
Electrocorticography, ECoG) misal göstərmək olar. Bu üsulda beyin qabığından elektrik
aktivliyini qeyd etmək üçün elektrodlar birbaşa beynin açıq səthinə yerləşdirilir. Neyro
görüntüləmə zamanı elektrodların kəllənin içərisinə yerləşdirilməsi üçün cərrahi kəsiyin həyata
keçirilməsi tələb olunur.
Qeyri-invaziv. Bu cür BKİ sistemləri xəstənin beynində heç bir implantasiya olmadan
siqnalları yüksək keyfiyyətlə qeyd edir (şəkil 2c). Qeyri-invaziv üsulda sensorlar baş dərisinə
yerləşdirildiyindən invaziv üsulla müqayisədə onun istifadəsi daha asandır. Bunun üçün əsasən
aşağıdakı üsullardan istifadə olunur [12, 13]:
 Maqnetoensefaloqrafiya (ing, Magnetoencephalography, MEG) beyində təbii olaraq
meydana gələn elektrik cərəyanlarının yaratdığı maqnit sahələrini qeyd etməklə beynin
fəaliyyətini təsvir etmək üçün istifadə edilən qeyri-invaziv neyro görüntüləmə üsuludur. 1968-ci
ildə İllinoys Universitetinin (ing. University of Illinois) fiziki David Cohen (ing. David Cohen) ilk
dəfə olaraq MEG siqnalını ölçmüşdür.
 Funksional maqnit rezonans görüntüləmə (ing, Functional magnetic resonance imaging,
fMRI) insanların beynindəki və ya onurğa beynindəki sinir aktivliyi ilə əlaqəli hemodinamik
reaksiyanı (qan axınının dəyişməsi) ölçmək üçün istifadə olunan bir növ ixtisaslaşdırılmış maqnit
rezonans tomoqrafiya (MRT) müayinəsidir. Ən son inkişaf etmiş neyro görüntüləmə
formalarından biridir. 1990-cı illərin əvvəllərindən bəri fMRI nisbətən aşağı invazivliyi,
radiasiyaya məruz qalmaması və nisbətən geniş mövcudluğu səbəbindən beyin xəritələşdirmə
sahəsində üstünlük təşkil etmişdir. fMRI vasitəsilə elektrik və ya maqnit ölçmə üsulu ilə toplana
bilməyən beynin dərin hissələrindəki məlumatlar toplanır.

48

www.jpit.az

İnformasiya texnologiyaları problemləri, 2021, №1, 46–54
 Funksional yarım-infraqırmızı spektroskopiya (ing. gunctional near-infrared
spectroscopy, fNIRS) neyron aktivliyin aşkarlanması məqsədilə beyindəki qanın axın dinamikasını
ölçən qeyri-invaziv üsuldur. Qan axınını təyin etmək üçün yarım-infraqırmızı zolaqdakı işıqdan
istifadə edilir. fMRI ilə müqayisədə fNIRS daha ucuzdur, lakin daha az görüntüləmə qabiliyyətinə
malikdir.
 EEG beynin bioelektrik aktivliyini qeyd edən və qiymətləndirmək üçün istifadə olunan ilk
qeyri-invaziv neyro görüntüləmə texnikasıdır. İstifadəsi, qiyməti və yüksək həlli sayəsində EEG
günümüzdə BKİ-lərdə ən geniş tətbiq olunan üsuldur. EEG – BKİ üçün ən çox yayılmış siqnal
əldəetmə metodudur. Baş beynin elektrik aktivliyi çox aşağı olduğuna görə, onu qeydə almaq üçün
xüsusi yüksək həssaslığa malik EEG qurğulardan və gücləndiricilərdən istifadə olunur. Tipik
olaraq EEG qurğularında 6 ilə 64 arası elektroddan istifadə olunur. Müasir EEG, eyni zamanda
256 elektrod sahəsindən gələn siqnalları ölçmək kimi üstünlüyə malikdir [14].
EEG epilepsiya, yuxu pozğunluqları, baş travması, beyin şişləri, şüur pozğunluqları və digər
beyin vəziyyətlərini izləmək və diaqnoz qoymaq üçün çox faydalıdır. Müayinənin özü xəstə üçün
xoşagəlməz deyil və 15–20 dəqiqə davam edir. Sınaq zamanı xəstə rahatlıqla oturur və ya baş
dərisinə yapışmış elektrodlarla yatır. Xəstənin tutduğu mövqe müayinənin məqsədindən asılıdır.
Ümumiyyətlə, elektrodlar yapışqan pastadan (geldən) istifadə edərək bağlanılır və gücləndirici
vasitəsilə qeyd cihazına bərkidilir. Ölçülmüş EEG siqnalı əsasən fərdi xüsusiyyətdir və insanın
psixofizioloji vəziyyətindən asılı olaraq dəyişir. Sağlam insan beyninin 0,5 Hz-dən 100 Hz-ə qədər
tezliklərdə dalğalar və bir neçə yüz µV-lik amplitudalar meydana gətirdiyi ehtimal olunur.
Beynin fəaliyyəti zamanı yaranan elektrik siqnalları yuxarıda qeyd olunduğu kimi beynin
daxilində, kəllə sümüyünün altında və ya baş dərisində yerləşdirilən elektrodlar vasitəsilə qeydə
alınmaqla aşkarlanır. Daha sonra siqnallar elektron emala uyğun səviyyələrə qədər gücləndirilir,
rəqəmsallaşdırılır və kompüterə ötürülür. Orada isə siqnalların emalı prosesi həyata keçirilir.
İkinci mərhələ: Siqnalın emalı mərhələsi beyində baş verən mürəkkəb proseslər səbəbindən
BKİ-nin ən vacib və çətin tərəfidir. Siqnal emalı, müvafiq siqnal xüsusiyyətlərinin (yəni, şəxsin
niyyəti ilə əlaqəli siqnal xüsusiyyətləri) kənar məzmundan ayrılması üçün rəqəmsal siqnalların
təhlili və onların yekun əmrlərə çevrilməsi məqsədilə uyğun kompakt formada təqdim
olunmasıdır. Bu xüsusiyyətlər istifadəçinin məqsədi ilə əlaqəli olmalıdır. Beyin
siqnallarının xüsusiyyətlərinin dəqiq ölçülməsini təmin etmək üçün ətrafdakı faktlar və
elektromioqrafik siqnallar kimi fizioloji faktlar nəzərə alınmır və ya çıxarılır. Yaranan siqnal
xüsusiyyətləri daha sonra çevirmə alqoritmi mərhələsinə ötürülür.
Üçüncü mərhələ: Çevirmə alqoritmi mərhələsində siqnal xüsusiyyətlərinin cihazın
anlayacağı müvafiq əmrlərə (yəni, istifadəçinin niyyətini yerinə yetirən əmrlərə) çevrilməsi həyata
keçirilir. Hər bir problem üçün uyğun alqoritmlər seçilməlidir, əks halda istifadəçinin niyyətini
yerinə yetirmək üçün ölçülmüş siqnalların səhv proqramlaşdırılması əməliyyat səhvləri ilə
nəticələnə bilər.
Dördüncü mərhələ: Çevirmə alqoritmindən gələn əmrlər yekun cihazı işə salır, hərfin
seçilməsi, kursora nəzarət, robot qolun istifadəsi və s. kimi funksiyaları təmin edir. Cihazın
fəaliyyəti istifadəçi ilə əks əlaqə yaradır, beləliklə də, idarəetmə tamamlanır.
BKİ tətbiqləri
1970-ci illərdən başlayaraq bir çox tədqiqat mərkəzlərində BKİ-nin tətbiqi ilə bağlı çoxlu
layihələr həyata keçirilməyə başladı. Bunlara misal olaraq aşağıdakıları göstərmək olar:
Görmə qabiliyyətinin müalicəsi üçün hazırlanmış ilk BKİ prototipi amerikalı alim Vilyam
Do Bel (ing. William H. Dobelle) tərəfindən 1978-ci ildə yetkinlik yaşlarında görmə qabiliyyətini
itirmiş Cerri (ing. Jerry) adlı şəxsə implantasiya edilmişdir. Cerri asanlıqla gəzə və böyük hərfləri
oxuya bilmişdi. Hazırlanmış süni görmə sistemi kiçik kamera vasitəsilə görüntü çəkməklə və hər
biri günəş eynəyinin bir obyektivinə quraşdırılmış ultrasəs sensor vasitəsilə məsafədən
məlumatları əldə etməklə fəaliyyət göstərirdi. Bu siqnallar 5 kiloqramlıq portativ kompüter

www.jpit.az

49

İnformasiya texnologiyaları problemləri, 2021, №1, 46–54
tərəfindən emal edilir, daha sonra isə insanın beyninə yerləşdirilmiş 68 platin elektroda yeni siqnal
göndərilirdi. Elektrodlar beynin görmə qabığının səthində olub, əşyaların çıxıntılarını göstərən işıq
ləkələrinin, yəni fosfenlərin (gözə işıq daxil olmadan işığın qəbul edilməsi) vizuallaşdırılmasına
imkan verirdi. Bu layihə tədqiqatçı, neyrocərrah və Mərkəzi Prosessor Modulu (ing. Central
Prosessor Unit, CPU) istehsalçılarının birgə həyata keçirdiyi ilk tədqiqat işi idi. Bu, o zaman hələ
çox gənc tədqiqat sahəsi hesab olunurdu. İndiyədək bu sahədə bir sıra tədqiqat işləri həyata
keçirilmişdir [15].
“BrainGate” (beyin qapısı) adlanan digər bir ixtira ABŞ-ın Braun Universitetinin (ing.
Brown University) Neyroşünaslıq şöbəsində kiber kinetika sahəsində fəaliyyət göstərən
biotexnologiya şirkəti tərəfindən yaradılan protezdir. Ümumiyyətlə, BrainGate onurğa beynin
zədələnməsi nəticəsində hər hansı hərəkət qabiliyyətini itirmiş, beyin insultu keçirmiş və ya yan
amiotrofik skleroz (sinir sistemi xəstəliyi) xəstələrinə yardım məqsədilə yaradılmışdır. İlk dəfə
BrainGate BKİ-nin tətbiqi 9 aylıq sınaqlardan sonra 2005-ci ildə tetraplegiya (qolun və ayağın tam
hərəkətsizliyi) xəstəliyi olan Matt Neyql (ing. Matthew Nagle) üzərində sınaqdan keçirilmişdir. O
zaman neyrotexnoloji BrainGate çip-implantını insanın beyninə yerləşdirməklə insan beynini
idarə etməyə nail olmuşdular. Neyqlin sağ presentral nayihəsinə (sağ əlin hərəkətini icra edən
beyin hissəsi) yerləşdirilmiş 96 elektrodlu BrainGate implantı təfəkkür vasitəsilə onun robot əlini
hərəkət etdirməyə, kompüter kursorunu, televizor pultunu işlətməyə imkan vermişdir [15, 16].
2008-ci ildə Amerika Birləşmiş Ştatlarının Pitsburq Universitetinin (ing.
University of Pittsburgh) Neyrobiologiya fakültəsinin professoru Andryu Şvartzın (ing.
Andrew Schwartz) rəhbərlik etdiyi qrup “Meymun beyni ilə idarə edilən robot qol” tədqiqat işini
təqdim etmişdir. Bu tədqiqat işində meymunun onun beyni ilə elektron şəkildə bağlanan robot
qolun köməyi ilə qidalandığı nümayiş etdirilmişdir. Meymunun öz qolları isə plastik borularla
saxlanılmışdır. Bu zaman robot qolun idarə edilməsi üçün beynin hərəkətə məsul olan bölgəsinə
insan saçından da nazik 96 elektrod bağlanmışdır [17].
Əyləncə tətbiqləri sahəsində BKİ neyro-oyun formasında ən müasir oyun texnologiyalardan
ibarətdir. Bu növ oyun texnologiyalarında oyunun idarə olunması üçün insanın beyin siqnalları,
oyunçunun ürək döyüntüləri və üz ifadələri kimi fizioloji funksiyalardan istifadə olunur. Bu, yalnız
beyindəki elektrik siqnallarını qeydə alan EEG qurğularının köməyi ilə mümkündür. 2009-cu ildə
Emotiv şirkəti oyunçunun əhval-ruhiyyəsini təyin etmək üçün başa geyinilə bilən EEG əsaslı qurğular
istehsal etdi [18]. Həmin qurğuların köməyi ilə istifadəçilər oyun zamanı öz təfəkkürləri vasitəsilə
virtual oyunçunun hər hansı əşyanı qaldırmaq və ya atmaq kimi bacarıqlarını balanslaşdırmaqla və
hərəkətlərini təsəvvür etməklə yüksək xal toplaya bilirlər. Bu növ oyunlara "Throw trucks with your
mind", “Mind Balance video game”, “NeuroRacer” and “NeuroMage” aiddir [1].
Tesla və SpaceX-in icraçı direktoru İlon Mask (ing. Elon Reeve Musk) kompüterləri birbaşa
insan beyninə bağlamaq niyyəti ilə 2016-cı ildə “Neyrolink” (ing. Neuralink) şirkətini yaratdı.
İlkin mərhələdə onun məqsədi insan beyni vasitəsilə mobil cihazların və kompüterlərin istifadəsini
təmin etməkdir. Maskın gələcək planlarında isə insanları daha ağıllı etmək, yaddaşlarını
gücləndirmək, yeniləmək və nəticədə insan ağlının genişlənməsini təmin etməkdir. Bunun üçün
artıq bir neçə təcrübə və sınaqlar həyata keçirilib. Şirkətin mütəxəssisləri 4×5 mm ölçüsündə olan
sensorları kəllə qutusunda 8 mm diametrində dəlik açmaqla beyin boşluğuna yerləşdirməyi
planlaşdırırlar. Bu sensorların 4–10 ədədi beyinə yerləşə bilir. Sensorların hər birinə 4–6 mikron
diametrdə 1024 elektrod lifi birləşəcək. Bu elektrodların hər biri eyni zamanda 10-dan–1000-ə
yaxın neyronu idarə edə biləcək. Bu liflər xüsusi yerləşdirici robot vasitəsilə beyin toxumasına elə
dəqiqliklə yerləşdiriləcək ki, hətta ürək döyüntülərinə uyğun beyin titrəyişlərində belə, ən kiçik
damar da zədələnməsin. Robotu neyrocərrah idarə etsə də, işin əsas hissəsi insanın iştirakı olmadan
həyata keçəcək. Elektrod-liflərin köməyi ilə sensorlara toplanan məlumatlar baş dərisinin altında
yerləşən çox nazik naqillərlə qulağın arxasında, dəri altında yerləşən qurğuya ötürüləcək. Həmin
qurğunun işi sensorlardan gələn məlumatları toplayıb “bluetooth” vasitəsilə telefona ötürməkdən
ibarət olacaq. Bununla da insanlar telefonlarını beyinlə idarə edə biləcəklər [19].

50

www.jpit.az

İnformasiya texnologiyaları problemləri, 2021, №1, 46–54
BKİ sahəsində mövcud olan problemlər
Hal-hazırda inkişaf mərhələsində olan BKİ-nin maraqlı və dinamik gələcəyinə baxmayaraq,
əlbəttə ki, texnoloji problemləri və riskləri də vardır. İnsan beyni ilə birbaşa əlaqəli olan BKİ
sistemi düzgün istifadə edilməməsi halında istifadəçilərinə mənfi təsir göstərə bilər. BKİ ilə əlaqəli
bəzi potensial risklər aşağıdakılardır [1, 10, 20, 21] :
İnsan beyninin dərk edilməsi. Qeyri-tibbi sferada fəaliyyət göstərən insan üçün, xüsusilə də
mühəndislər üçün, insan beyninin fəaliyyətinin dərk edilməsi həddən artıq mürəkkəb vəzifədir.
İnterfeysli qurğu hazırlanarkən isə insan beyninin fəaliyyəti dərk edilməlidir. Bunun üçün ilk
növbədə protez və ya hər hansı BKİ qurğusunun hazırlanması üçün əsas sahələr öyrənilməlidir
Nəticələrin qeyri-dəqiqliyi. İnsan beyni olduqca mürəkkəb bir orqandır. İnsan tərəfindən
yaradılan BKİ texnologiyasının bütün beyin siqnallarını düzgün şərh etməsini gözləmək düzgün
deyil. BKİ istifadəçinin fikirlərini bəzən səhv şərh edə bilər. Məsələn, baş barmağını qaldırmaq
istəyən protezli əlilin fikirləri BKİ tərəfindən düzgün təyin edilmədiyi halda orta barmağın
qaldırılması ilə nəticələnə bilər. Belə qeyri-dəqiq nəticənin əldə edilməsi BKİ texnologiyasının ən
böyük çatışmazlıqlarından biridir.
İstifadə rahatlığı. İstifadəçi əsasən sistemin asan şəkildə istifadə edilməsi arzusunda olur.
Həddən artıq mürəkkəb sistemin idarə olunması da arzuolunmazdır. Lakin belə bir mürəkkəb
sistemin asan istifadəsini təmin etmək də böyük səy tələb edir. BKİ sistemi beyin ilə kompüter
arasındakı qarşılıqlı əlaqədə bir neçə kabelin birləşdirilməsindən ibarət olduğundan, bəzi əlverişsiz
nəticələrə səbəb ola bilər. BKİ sisteminin həddən artıq həcmli olması sistemin əsas mənfi
cəhətlərindən biri hesab edilir, çünki həddən artıq kabelin istifadəsi istifadəçi üçün həm zehni, həm
də fiziki cəhətdən ağır ola bilər.
Texniki təminat problemləri. BKİ-nin laboratoriyadan real həyat tətbiqetmələrinə keçməsi
üçün bir sıra çətinliklərin öhdəsindən gəlmək lazımdır. BKİ tədqiqatlarının əksəriyyəti ağır nəzarət
altında olan bir mühitdə aparılır. Sistemin laboratoriyadan kənar yerlərdə, həmçinin problemli
yerlərdə normal fəaliyyətini təmin etmək məqsədilə bir çox texniki təminatların təkmilləşdirilməsi
tələb olunur. Bu sistemlər həddən artıq səs-küylü yerlər kimi müxtəlif mühitdə istifadə edilməsi
üçün kifayət qədər intellektual olmalıdır. Misal üçün, Dyuk Universitetinin (ing. Duke University)
Nikolelis Laboratoriyasının (ing. Nicolelis Laboratory) kollektivi tərəfindən həyata keçirilən
tədqiqat işinin nəticələri 2014-cü ildə futbol üzrə dünya kubokunda təqdim edilmişdir. Belə ki,
braziliyalı əlil Yuliano Pinto (ing. Juliano Pinto) oyunların simvolik olaraq açılışını etmək
məqsədilə neyroprostetik ekzoskeletini taxmışdı. Onun əlil arabasından qalxıb, futbol topunun
yanına gedəcəyi və sonra insan köməyi olmadan topu vuracağı gözlənilirdi. Elmi araşdırmalar
üçün tarixi və son dərəcə vacib bir an olmasına baxmayaraq, o, yalnız topa ayağı ilə toxuna
bilmişdi və beləliklə, təcrübə uğursuz nəticələnmişdi [22].
Təhlükəsizlik problemləri. BKİ – proqram tətbiqi olub, xarici cihaza məlumat göndərir.
Ötürülən məlumatlar mənfi məqsədlər üçün istifadə edilə bilər. Bu səbəbdən də, BKİ
texnologiyasında təhlükəsizlik məsələləri xüsusilə vacibdir, çünki BKİ birbaşa şəxsin sinir
sistemindən gələn siqnalları əldə edir. BKİ hazırda bir istifadəçinin niyyətləri, şəxsi düşüncələri,
oxuduqları və ya baxdıqları haqda məlumatların əldə edilməsi üçün istifadə edilir. Lakin bu
texnologiya, həm də istifadəçinin sağlamlığına daha çox xələl gətirmək kimi risklərə səbəb ola
bilər [23].
Yuxarıda qeyd olunan problemləri ümumiləşdirərək BKİ-nin çatışmazlıqlarını aşağıdakı
kimi göstərmək olar [24]:
 Tədqiqatlar hələ ilkin mərhələdədir;
 Avadanlıq tam olaraq portativ deyil;
 İstifadəçi BKİ qurğularından istifadə etməzdən əvvəl geniş təlimlər keçməlidir;
 Beyində aparılan əməliyyatlar riskli ola bilər və beynin fəaliyyətinin dayanmasına səbəb
ola bilər;

www.jpit.az

51

İnformasiya texnologiyaları problemləri, 2021, №1, 46–54









Siqnallar zəifdir və onlara müdaxilə etmək mümkündür;
Beyində BKİ cihazlarının götürə bilmədiyi kimyəvi reaksiyalar mövcuddur;
Etik məsələlər sistemin inkişafına mane ola bilər;
Kəllə xaricindəki elektrodlar beyindən çox az siqnal ala bilir;
Kəllə içərisinə yerləşdirilmiş elektrodlar beyində toxumaları zədələyir;
BKİ texnologiyası və onun quraşdırılması çox xərc tələb edir;
Virus hücumları beyində pis təsirlərə səbəb ola bilər;
BKİ texnologiyasının sürətlə fəaliyyət göstərə bilməsi üçün hələ bir sıra texnologiyaların
inkişaf etdirilməsi tələb olunur.

Nəticə
BKİ insan beyni ilə xarici cihazlar arasında real vaxtda qarşılıqlı əlaqəyə imkan verən rabitə
və ya idarəetmə sistemidir. BKİ tətbiqləri, əsasən laboratoriya şəraitində nümayişlərlə
məhdudlaşdırılmışdır və hələlik gündəlik həyatda tam istifadə edilmir. Yaxın gələcəkdə BKİ
tətbiqləri kompüter, mobil telefon və bir sıra digər texnologiyalar kimi gündəlik fəaliyyətdə
insanların istifadəsinə veriləcəkdir. Bu səbəbdən BKİ-nin inkişafının müxtəlif komponentləri ilə
bağlı tədqiqatlar ardıcıl və sürətli şəkildə davam etdirilir. Bu tədqiqatlara faydalı beyin
siqnallarının araşdırılması, siqnalları qeydə alan texnikalar, siqnal emalı və tərcümə metodları,
performansı optimallaşdırmaq üçün istifadəçi ilə sistem arasında qısa və uzunmüddətli
uyğunlaşma metodları və s. aiddir. BKİ – sinir elmləri mütəxəssisləri, mühəndisləri, tətbiqi
riyaziyyatçılar, kompüter elmləri alimləri, psixoloqlar, nevroloqlar və klinik reabilitasiya
mütəxəssislərinin iştirak etdiyi çoxşaxəli bir sahədir. Qeyd olunan sahələr üzrə mütəxəssislərin
birgə fəaliyyəti müvəffəqiyyət üçün çox vacibdir.
Yaxın gələcəkdə insan beyninə implantasiya olunan elektron avadanlıqlar adiləşə bilər.
Futuroloqların proqnozuna görə, implantlar mərkəzi sinir sistemini əlavə güclə təmin edəcək və
insanın düşünmə qabiliyyətini xeyli genişləndirməyə kömək edəcək. Bundan başqa, insanlar
beyinlərində olan informasiyanı kompüterə yükləyə biləcəklər. Bu neyrotexnologiya insanlar
arasında daha mürəkkəb qarşılıqlı əlaqələrin qurulmasına, ağır dərəcədə əlil, lakin idrak
baxımından sağlam xəstələrin xarici dünya ilə daha yaxşı ünsiyyət qurmasına kömək edə bilər.
Ədəbiyyat
1.

2.
3.
4.

5.

6.
7.

52

Aroosa U., Ureeba A., Muhammad G.K. Recent Trends, Applications, and Challenges of
Brain-Computer Interfacing // International Journal of Intelligent Systems and Applications,
2017, vol.9, no.2, pp.58–65.
Jonathan W., Elizabeth W.W. Brain-Computer Interfaces: Something New under the Sun //
Oxford Scholarship Online, 2012, pp.3–12.
Horgan J. The Forgotten Era of Brain Chips // Scientific American, 2005, vol.293, no.4,
pp.66–73.
Donald R.H., Leigh R.H. Intracortical Recording of Brain Activity for Control of Limb
Prostheses / Proceedings of the Rehabilitation Engineering Society of North America, 1995,
pp.650–658.
Jonathan R.W., Niels B., William J.H., Dennis J.M., Hunter P.P.,
Gerwin S., Emanuel D., Louis A.Q., Charles J.R., Theresa M.V. Brain–Computer Interface
Technology: A Review of the First International Meeting // IEEE Transactions on
Rehabilitation Engineering , 2000, vol.8, no.2, pp.164–173.
Jonathan R.W., Niels B., Dennis J.M. , Gert P., Theresa M.V. Brain–computer interfaces for
communication and control // Clinical Neurophysiology, 2002, pp.767–791.
Luis F.N., Jaime G. Brain Computer Interfaces, a Review // Sensors, vol.12, no.2,
pp.1211–1279.

www.jpit.az

İnformasiya texnologiyaları problemləri, 2021, №1, 46–54
8.

9.
10.
11.
12.
13.

14.
15.
16.
17.
18.
19.

20.

21.
22.

23.
24.

Joseph N.M., Jonathan R.W. Clinical Applications of Brain-Computer Interfaces: Current
State and Future Prospects // IEEE Reviews in Biomedical Engineering, 2009, vol.2,
pp.187–199.
Jerry J.S., Dean J.K., Jonathan R.W. Brain-Computer Interfaces in Medicine // Mayo Clinic
Proceedings, 2012, vol.87, no.3, pp.268–279.
Alessandro L.S.F., Leonardo C.M., Erica E.C.M., Sarah G.S. A Survey of Interactive Systems
based on BrainComputer Interfaces // Journal on Interactive Systems, 2013, vol.4, no.1, pp.3–13.
Remigiusz J.R., Marcin K., Andrzej M. Brain-Computer Interface as measurement and control
system the review paper // Metrology and Measurement Systems, vol.19, no.3, 2012, pp.427–444.
Sarah N.A., Ayman A., Mostafa S.M.M. Brain computer interfacing: Applications and
challenges // Egyptian Informatics Journal, 2015, vol.15, pp.213–230.
Satyajit S.P., Jain V.K., Sardana H.K. Topical Review: A Review of Various Techniques Used
for Measuring Brain Activity in Brain Computer Interfaces // Advance in Electronic and
Electric Engineering, 2014, vol.4, no.5, pp.513–522.
Jesus M., M. Angel L.G., Francisco P. Trends in EEG-BCI for Daily-Life: Requirements for
Artifact Removal // Biomedical Signal Processing and Control, 2017, pp.407–418.
Postelnicu C.C., Talaba D., Toma M. Brain computer interfaces for medical applications //
Bulletin of the Transilvania University of Brasov, 2010, vol.3, no.52, pp.99–106.
BrainGate gives paralysed the power of mind control.
https://www.theguardian.com/science/2011/apr/17/brain-implant-paralysis-movement
Monkeys move robotic arm using brain power.
https://www.nature.com/news/2008/080528/full/news.2008.861.html
Prajakta S.R. Survey on Brain Computer Interface // Advances in Computational Sciences and
Technology, 2017, vol.10, no.5, pp.1463–1470.
Abhinav K., Abhineet A., Anupam L. Neuralink- An Elon Musk Start-up Achieve symbiosis
with Artificial Intelligence / International Conference on Computing, Communication, and
Intelligent Systems, 2019, pp.105–109.
Hongmei C., Qin J., Wenzhang L., Xiujun L. Review article: the key technologies of braincomputer interface / Journal of Physics: Conference Series, 5th International Conference on
Intelligent Computing and Signal Processing, 2020, vol.1544.
QianQian L., Ding D., Mauro C. Brain-Computer Interface Applications: Security and Privacy
Challenges / IEEE Conference on Communications and Network Security, 2015, pp.663–666.
Claire W. The successes and limitations of brain-computer interface technology.
http://incubator.rockefeller.edu/the-successes-and-limitations-of-brain-computer-interfacetechnology/
Exploring the benefits and risks of brain computer interface,
https://www.allerin.com/blog/exploring-the-benefits-and-risks-of-brain-computer-interface
Praveena P., Bogineni S.S., Bhargavi P.S. A Brief Study of Brain Computer Interface
Advantages & Its Disadvantages / International Conference on Science, Technology and
Management, 2017, pp.565–572.

www.jpit.az

53

İnformasiya texnologiyaları problemləri, 2021, №1, 46–54
УДК 004.5
Гашимов Мамед А.
Институт Информационных Технологий НАНА, Баку, Азербайджан
mamedhashimov@gmail.com
Нейрокомпьютерный интерфейс: перспективы, применение и проблемы
На протяжении долгих лет многие исследовательские центры проводят интенсивные
исследования, чтобы установить прямую связь между человеческим мозгом и различными
устройствами. Эти исследования были направлены на управление компьютерами,
инвалидными колясками, протезами и другими устройствами с помощью сигналов
человеческого мозга. Отсюда и появился термин «Нейрокомпьютерный интерфейс» (НКИ).
НКИ - это система связи между мозгом и компьютером, которые дополняют друг друга.
Интерфейс позволяет человеческому телу общаться не с нервной системой, а с его
умственной деятельностью. В статье представлена информация об этапах развития,
текущем состоянии и перспективах НКИ. Проанализирована архитектура НКИ, изучены
методы и приемы получения сигналов от мозга, представлен принцип работы устройств по
этим сигналам. Показаны эксперименты, проведенные в связи с приложениями НКИ, и
полученные результаты. Анализируются некоторые существующие проблемы в этой
области и выявляются недостатки для перехода НКИ из лабораторной среды в реальные
приложения. Сделаны определенные предложения по дальнейшему развитию НКИ.
Ключевые
слова:
Нейрокомпьютерный
интерфейс,
электроэнцефалография,
архитектура нейрокомпьютерного интерфейса, приложения нейрокомпьютерного
интерфейса, проблемы нейрокомпьютерного интерфейса.
Mammad A. Hashimov
Institute of Information Technology of ANAS, Baku, Azerbaijan
mamedhashimov@gmail.com
Brain-computer interface: perspectives, applications and challenges
For many years, many research centers have been conducting intensive research to establish a
direct connection between the human brain and various devices. These studies aimed at controlling
computers, wheelchairs, prosthetic devices and other devices with the human brain via brain
signals. This is where the term "brain-computer interface" (BCI) came from. BCI is a system of
communication between the brain and computer that complement each other. This interface allows
the human body to communicate not with the neural system, but with its mental activity. The
article provides information on the stages of development, current status and future prospects of
the BCI. The architecture of the BCI is analyzed, methods and techniques for obtaining signals
from the brain are studied, and the principle of operation of devices through these signals is
presented. The experiments carried out in connection with BCI applications and the results
obtained are shown. Some existing problems in this area are analyzed and shortcomings are
identified for the transition of BCI from laboratory environment to real life applications. Certain
proposals are made for the further development of BCI.
Keywords: Brain computer interface, electroencephalography, brain computer interface
architecture, brain computer interface applications, brain computer interface problems.

54

www.jpit.az

