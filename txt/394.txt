ACTA Universitatis, Sectio Biologiae, Tom. XLV.

pp. 43–57

STEFANCSIK GERGELY1, EMRI ZSUZSA 2

EEG-AKTIVITÁS JELLEMZÉSE KÜLÖNBÖZŐ MÉRTÉKŰ
ÉS JELLEGŰ FIGYELMET IGÉNYLŐ FELADATOK
VÉGZÉSEKOR
Szegedi Tudományegyetem Természettudományi és Informatikai Kar
MSc hallgató. 6720 Szeged, Aradi vértanúk tere 1.

1

2

Eszterházy Károly Egyetem, TTK Biológiai Intézet, Állattani Tanszék,
3300 Eger, Leányka u. 6.

Összefoglaló
A neuropedagógia kialakulásával megjelent a pedagógiának egy olyan irányzata, amely az oktatási folyamatok tervezésénél biológiai mérésekre, többek
között az elektroenkefalográfiára (EEG) támaszkodik. Kísérletünkben 14 csatornás, vezeték nélküli EEG-készüléket használtunk, és összehasonlítottuk a
különböző kognitív igénybevételt jelentő feladatok alatti alfa-aktivitást. A vizsgálatban résztvevő 15 egyetemista EEG-jét zenehallgatás (nyitott és csukott
szemmel), illetve szövegolvasás közben rögzítettük. Összehasonlítva az egyes
aktivitások alatti EEG-spektrogramokat megállapíthattuk, hogy a szem becsukása szignifikánsan növelte az alfa-aktivitás mértékét a nyitott szemű feladatokhoz képest, de a nyitott szemű feladatok nem különböztek egymástól. Bár
behunyt szemmel mindenkinél nőtt az alfa-aktivitás, 4 esetben a spektrogramon nem jelent meg világosan elkülöníthető alfa csúcs. Nyitott szemű zenehallgatás alatti alfa-aktivitás nem függött attól, hogy mennyire érezte a kísérleti
alany nyugtató hatásúnak a zenét. Az olvasás alatti alfa-aktivitás mértéke nem
korrelált a szöveghez kapcsolódó kérdésekre adott válaszok helyességével, az
olvasás hosszával vagy azzal, hogy a kísérleti alany érdekesnek találta-e a szöveget.
Méréseink alapján az Emotiv Epoc készülékkel regisztrált EEG-ben populáció
szinten a csukott szemű alfa-aktivitás növekedés elkülöníthető, de a nagymértékű egyéni különbségek elfedik a koncentráció változását jelző ingadozásokat.
Kulcsszavak: Elektroenkefalográfia, neuropedagógia, alfa-hullám
Elfogadva: 2020. 03. 31.		

Elektronikusan megjelent: 2020.

https://doi.org/10.33041/ActaUnivEszterhazyBiol.2020.45.43

44

Stefancsik Gergely, Emri Zsuzsa

STEFANCSIK GERGELY1, EMRI ZSUZSA 2

EEG ACTIVITY DURING TASKS REQUIRING DIFFERENT
LEVELS OF ATTENTION
Szegedi Tudományegyetem Természettudományi és Informatikai Kar
MSc hallgató. 6720 Szeged, Aradi vértanúk tere 1.

1

2

Eszterházy Károly Egyetem, TTK Biológiai Intézet, Állattani Tanszék,
3300 Eger, Leányka u. 6.

Abstract
Educational neuroscience, an emerging scientific field, is aimed to investigate the
mechanism of learning, by using the data of different physiological measurements. In our experiment we studied the changes in alpha activity during different cognitive tasks. We recorded the EEG activity by a portable 14 channel EEG
while subjects listened to music with eyes open or closed and when they read
a text. Comparing the spectrograms of the recorded EEG activity we found that
closing the eyes significantly increased EEG alpha activity. In that stage a clear
alpha peak appeared in the FFT spectrum, in the majority of the subjects except
4 of them. Alpha power during listening to music varied and it was independent
from the belief of subjects how relaxed they were. EEG alpha power during
reading did not differ from the alpha power recorded during the listening to
music, and did not correlate with concentration (expressed as the number of
the correct answers about the contents of the text), the length of the reading,
or engagement (whether subjects found the text interesting or boring).
Our experiment demonstrated that the increase in alpha power when the
eyes closed can be identified in population level but the differences in alpha
activity among subjects make impossible to detect the smaller changes occurring with the level of attention or engagement.
Keywords: Electroencephalography, educational neuroscience, alpha-wave
Accepted: 31.03.2020.				

Published online: 2020.

EEG-aktivitás jellemzése...

45

Bevezetés
A figyelem azon képességünk, mellyel percepciós és motoros rendszereinket a
mindig változó viselkedési céljainkhoz, pillanatnyi cselekvésünkhöz adaptáljuk
(Vidnyánszky, 2003).
A gyors, hatékony cselekvés elengedhetetlen feltétele, hogy válogassunk
a minket érő szenzoros ingerekből, csak a számunkra fontosnak tűnőket dolgozzuk fel, és csak a legcélravezetőbb motoros választ hajtsuk végre. Ennek
egyszerűen az az oka, hogy a rendelkezésre álló szenzoros és motoros erőforrásaink korlátozottak. A retinára érkező vizuális információnak csak egy részét
tudjuk feldolgozni, a válogatás során néhány fontos elemre koncentrálunk.
A szelektálás miatt az irrelevánsnak tűnő információra kevesebb erőforrás
marad (Desimone és Duncan, 1995), illetve a zavaró információk elnyomása
hozzátartozik a megfelelő információfeldolgozáshoz. A figyelem az idegrendszer szintjén a zavaró információval foglalkozó területek gátlását, és a releváns
ingerekkel foglalkozók aktiválódását jelenti, melyet regisztrálhatunk például
elektroenkefalogram (EEG) formájában (Wöstmann és mtsai., 2019).
Az elektroenkefalogram – a jövő eszköze
Az elektroenkefalogram (EEG) nagy előnye, hogy olyan vizsgálómódszer,
amely nem invazív, költséghatékony és jó időbeli felbontással bír. Lehetővé
teszi az idegsejtcsoportok működésének valós idejű követését (Buzsáki, 2003).
Neurológiai, pszichiátriai vizsgálatokon kívül is egyre több területen használják,
például ember-gép interakciók kialakításához, irányított tanuláshoz vagy éberségi szint követéséhez (Henz és Schöllhorn, 2017). A nemrég megjelent vezeték
nélküli, olcsó és könnyen kezelhető változatok pedig a felhasználási spektrum
nagymértékű bővülését teszik lehetővé (Maskeliunas és mtsai. 2016).
Az EEG-mérésnél azt a néhány μV-os feszültségkülönbséget regisztráljuk,
amely a piramissejt dendritjei és szómája között alakul ki. Az akciós potenciál az
EEG-jelben nem látszik, csak egy jóval lassúbb, az extracelluláris folyadéktérre
is ráterjedő potenciálváltozás, amely a szinaptikus aktivitás következtében alakul ki. Az EEG hullámaiban a koponyafelszín görbületére merőleges orientációjú
piramissejtek aktivitása tükröződik, ilyen helyzetű piramissejtek a gyrusok konvexitásán találhatók, a sulcusokban fekvő piramissejtek aktivitása az EEG-ben
nem látszik. A hajas fejbőrre helyezett elektród számára látható jel akkor keletkezik, hogyha több száz neuron működik hasonlóan (Fonyó, 2011). Különböző
tényezők hatnak az EEG-aktivitásra, például ébrenléti állapot, nem, életkor, és
az egyes neurológiai, illetve kognitív zavarok is jellegzetes EEG-elváltozásokat
mutathatnak (Szirmai és K amondi, 2010).

46

Stefancsik Gergely, Emri Zsuzsa

Agyi ritmusok típusai
Az EEG-vel rögzített aktivitást annak amplitúdójával (µV-ban), illetve frekvenciájával (Hz-ben) jellemezhetjük. Az emberi koponyacsontról elvezetett elektromos potenciálok frekvenciájuk alapján 1–120 Hz-es, míg amplitúdójuk alapján
20–100 µV-os tartományba esnek. A nagyobb amplitúdó nagyobb számú sejt
egyidejű, szinkron tevékenységét jelenti. Az EEG-hullámok frekvencia és amplitúdó jellemzőik alapján osztályokba sorolhatók, melyeket a görög abc betűivel
jelölnek (Fonyó, 2011).
Delta aktivitást felnőtteknél alapvetően mély, lassúhullámú alvás folyamán regisztrálhatunk, frekvenciaterjedelme 0,5–4 Hz, amplitúdója 100–200
µV. Fiatalkori occipitális lassú hullámnak is nevezik (POSWY: posterior slow
waves of youth), amely lányokban legkifejezettebben 9 éves korban jelentkezik, fiúkban kicsit később (Trischlerné, 2016). Ébren kevesebb mint 1%-a az
EEG-aktivitásnak, felnőtteknél a túlzott mértékű delta aktivitás abnormális,
jelentkezhet neuropathia vagy valamilyen enkefalopátia következtében (Hauck
és mtsai., 2008). Ébrenlétben jelenléte a frontális lebenyhez köthető kognitív
feladatok alatt, illetve térbeli navigációnál fordul elő (Wang, 2010).
A deltánál magasabb frekvenciájú a théta-aktivitás (4–7 Hz), amely amplitúdója kisebb mint 30 mV (Trischlerné, 2016). Felületes alvás alatt és REMfázisban jelentkezik frontális és fronto-centrális területeken, olyan álmoknál,
amelyekre ébredés után emlékezünk. Egy–hat éves korban ébrenlétben is
jellemző, később a théta-aktivitást alfa-aktivitás váltja fel (Klimesch, 2012).
A frontális területeken nő a théta-aktivitás mentális igénybevételnél, egyes
érzelmi reakcióknál, koncentráláskor vagy hiperventillációnál. A théta-aktivitás
az emléknyomok konszolidációjához is kapcsolódik (A xmacher és mtsai., 2008).
Alfa-ritmusról 8–14 Hz-ig beszélhetünk. Felnőtteknél nyugalmi éber állapotban regisztrálható, valamint szenzoros információ visszaidézésekor, amplitúdója 30–50 µV. Ha a vizsgált személy becsukja a szemét, az occipitális elektródon általában erőteljes alfa-aktivitást regisztrálhatunk (1. ábra).

1. ábra. Alfa-aktivitás kialakulása a szem becsukásakor.

EEG-aktivitás jellemzése...

47

A nyilak jelzik a szem becsukását. Nyitott szemmel mért kis amplitúdójú, gyors aktivitást
a szem becsukásakor nagyobb amplitúdójú, alacsonyabb frekvenciájú, szabályos aktivitás váltja fel. Ezt az aktivitást első leírójáról Berger ritmusnak is nevezik.

Az alfa-ritmust Berger ritmusnak is hívjuk, az EEG és e ritmus első leírója,
Hans Berger után (Fonyó, 2011). A relaxációs alfa-aktivitáson kívül létezik egy
funkcionális alfa-aktivitás is, amely irányított figyelem kialakítását kíséri (Ketz
és mtsai, 2015, Klimesch, 2012). Alfa-aktivitást 3 éves kortól mérhetünk gyerekeken, végleges frekvenciáját 10 éves kor körül éri el (Gmehlin és mtsai., 2011,
Klimesch, 2012).
A béta-ritmus 13–25 Hz-es, frekvenciája változó, irreguláris, általában kisebb
mint 20 µV, alkalmanként maximum 20–30 µV amplitúdójú jel. Amplitúdója
magasabb lehet álmosság, bizonyos központi idegrendszeri hatású szerek (például barbiturátok, benzodiazepinek) hatása esetén (Trischlerné, 2011). Éber
állapotban, nyitott szemmel ezt tekintjük alapaktivitásnak, főleg a szenzoros és
motoros integrációhoz köthető. Figyelem során dominánsan a frontális kéreg
felett jelentkezik. Szoros összefüggésben áll a motoros viselkedéssel – aktív
mozgáskor gátolódik általában (Jasper és Penfield, 1949).
Gamma-oszcillációk frekvenciája 30–80 Hz közötti, amplitúdója 10 µV-nál
alacsonyabb. Az agyi régiók közötti kommunikáció kialakításában fontos, egy
adott feladat elvégzésében részt vevő területek szinkron gamma-aktivitást
mutatnak (Bosman és mtsai., 2014).
A lambda-hullám elhelyezkedését tekintve occipitális lokalizációjú; monofázisos vagy bifázisos, maximuma elektropozitív. Amplitúdója rendszerint 50
µV-nál kisebb. Tartama 100–200 msec. Olvasás, valamint vizuális mintázatok
megfigyelése hívhatja elő. A normál populáció elektroenkefalogramjának
körülbelül az 50%-ában figyelhető meg (Trischlerné, 2016).
A digitális EEG-készülékek elterjedésével az elvezetett tartomány jelentősen
bővült. A hagyományos készülékek papír regisztrátumain rögzített jeleknél
felismerhető aktivitási formákon felül a digitális elvezetésekkel nagyon lassú
(ultraslow) és a nagyon gyors (ultrafast) aktivitások is felismerhetőek. Gyors
(100–1000 Hz) aktivitások vezetik be az epilepsziás rohamokat, de normál EEGben is kimutathatók, a motoros tevékenységek tervezési szakaszában, illetve a
különböző kognitív feladatok alatt. Jelenlétüket a gap junction-ökön keresztül
megvalósuló gyors ionáramlások biztosíthatják (Niedermeyer, 2005).
A nagyon lassú jelek (0–0.3Hz) pedig a figyelemfelkeltés és az arra adott
választevékenység egységét fogják össze, ezen felül abszensz epilepsziában
jelentkező 3Hz-es tüskehullámok egy nagyon lassú oszcilláció negatív DC shifttel jellemezhető fázisában alakul ki (Chatrian és mtsai., 1968).

48

Stefancsik Gergely, Emri Zsuzsa

Anyag és módszer
Az Eszterházy Károly Egyetem Médiainformatika Tanszékével együttműködve
végeztünk EEG-méréseket, egy egyszerűen kezelhető, hordozható és viszonylag olcsó, 14 csatornás készülékkel. Kíváncsiak voltunk arra, hogy egyes feladatok mennyire erőteljesen változtatják meg az EEG-jelet.
Emotiv Epoc EEG készülék
Az Emotiv EPOC EEG-készülékkel (www.emotiv.com) biztonsággal mérhető
frekvenciatartomány 1– 64 Hz-ig, az amplitúdó-intervallum 10–100 µV-ig terjed,
mintavételi frekvenciája 128 Hz. Tizennégy elektródájának elrendezése a nemzetközi 10-20-as rendszert követi (2. ábra).

2. ábra. Az Emotiv Epoc EEG-készülék felépítése és elektródapoziciói.
A) Emotiv Epoc EEG-készülék és elektródái. Az elektromos kontaktust fiziológiás
sóoldattal átitatott szivacspárnákkal alakítjuk ki. A csatlakozók szivacs felé
eső felszíne pedig AgCl-bevonattal van ellátva.
B) Az elektródapozíciók elnevezése a klinikai 10-20-as rendszer elektróda neveire
utalnak, páratlan számok jelölik a bal oldalt és páros számok a jobb oldalt, F, T, P, O
betűk a megfelelő kéregrészekre: frontális, temporális, parietális és occipitális utalnak.
A fül mögötti két referencia elektród jelölése CMS és DRL (Wang és mtsai. 2014).

EEG-aktivitás jellemzése...

49

A mérés menete
A mérést megelőzően alanyainkkal ismertettük a kísérlet menetét, tájékoztatást
kaptak a készülékkel nyerhető EEG-regisztrátumok jellemzőiről és az adatelemzés módjáról. Az ismertetőt írásban is megkapták, és a tájékoztató után járultak
hozzá a kísérlet elvégzéséhez. A méréshez csendes, nyugodt környezetet biztosítottunk. Egy mérés átlagos időtartama 20 perc volt, csukott szemű relaxáció, szövegolvasás és egyéb manuális vagy számolásos feladatokat kellett ez
alatt az idő alatt a kísérleti alanyoknak elvégezniük. A feladatsort egy laptopon
Power Point-prezentáció formájában kapták meg, a relaxációs zenehallgatás 4
percig tartott, nyugtató vagy inkább idegesítő zenét hallgattak a résztvevők, az
olvasott szöveg pedig biológiai témájú volt, és ~400 szót (~3000 karakter) tartalmazott. A szöveges feladatoknál az egyes feladatok között a kísérleti személyek
maguk váltottak. A kísérlet végén az olvasott szöveggel kapcsolatos kérdésorra
kellett válaszolniuk, illetve kitöltöttek egy kérdőívet, amelyben értékelték teljesítményüket, nyilatkoztak a szöveg érdekességéről, nehézségéről, és arról,
hogy milyennek találták a zenét, sikerült-e relaxálniuk alatta. Feljegyeztük azt
is, hogy a kísérleti alanyok fáradtan vagy kipihenten érkeztek-e.
Kiértékelés
Méréseinket követően a válaszlapokat értékeltük, a szöveg tartalmi részeire adott válaszok helyességéből pedig százalékos teljesítményt számoltunk.
Minden helyes válasz egyaránt egy pontot ért. Az EEG-regisztrátumokat
Python (Python software foundation, 2.7.12) program ‘scipy.signal’ (0.17.0) és
‘spectrum’ (0.7.1) csomagok (Cokelaer, 2012, 2017; Jones és mtsai., 2012, 2017)
alkalmazásával elemeztük. A különböző műtermékeket a feladatvégzés elején
és végén levágtuk, a feladatképzés közben jelentkező nagy amplitúdójú jeleket
pedig visszavágtuk, a regisztrátumot beszorítottuk [-6, +6] amplitúdó intervallumba. Az alapvonal lassú ingadozásait 1 Hz-es felüláteresztő szűrő alkalmazásával szüntettük meg, és standardizáltuk 0 átlagra és azonos egységnyi
szórásra. A spektrális elemzéshez 2 s hosszú Tukey ablakot használtunk 1 s-os
átfedésekkel.
Ábrázoltuk az egyes feladatok alatti EEG Fourier spektrumát, illetve a
spektrum időbeli változását is. Az alfa-aktivitást az alfa-indexszel jellemeztük,
amely az alfa tartományra (8–12 Hz) illetve a bétáig tartó teljes tartományra
(1–25 Hz) összegzett power-értékek aránya (Wang és mtsai, 2016). Az összehasonlításoknál Mann–Whitney-tesztet használtunk.

50

Stefancsik Gergely, Emri Zsuzsa

Eredmények
A kísérletben 15 biológus vagy biológiatanár szakos egyetemista hallgató (21–
29 éves, 7 fiú, 13 jobbkezes) vett részt.
Alfa-aktivitás mértéke zenehallgatás közben
A szem becsukását jellegzetes aktivitásváltozás kíséri, amely különösen occipitálisan szembetűnő. A szem becsukásakor az ébrenlétre jellemző, főleg béta-hullámokat mutató aktivitást nagyobb amplitúdójú alfa-aktivitás váltja föl (lásd 1.
ábra, Berger, 1933). Csukott szemmel nyugtató zene alatti alfa-aktivitás erősen
variált (3. ábra), de minden kísérleti alanyunknál legalább minimális mértékben
meghaladta a nyitott szemű nyugtató zene alatti alfa-aktivitás mértékét.

3. ábra. Csukott szemű relaxáció alatti alfa-csúcs jelenléte.
Felül az EEG-aktivitás látszik behunyt szemmel, középen a spektogrammon színek kódolják az egyes frekvenciákhoz tartozó aktivitási teljesítmények időbeli változását, majd alul
a regisztrátum FFT-spektogramja látszik.

EEG-aktivitás jellemzése...

51

A) A 13 kísérleti személyből 4-nél nem tapasztaltunk jelentős alfa-aktivitásnövekedést
behunyt szemmel.

B) Általában a szem becsukásakor az alfa-aktivitás fokozódik, a középső
spektogrammon sárga színnel elkülönül egy 10Hz körüli teljesítménynövekedés, amely az alsó FFT-görbén egy csücs formájában rajzolódik ki.
A 15 alanyból occipitális EEG FFT-spektrumában elkülöníthető alfa-csúcs 11
alanynál volt. Általában az alfa-aktivitás occipitálisan volt a legerősebb, 1 személynél volt frontálisan erősebb, és 2 személynél nagyjából egyforma frontálisan és occipitálisan is. A behunyt szemmel mért alfa-index nem függött attól,
hogy a kísérleti személy úgy érezte-e, hogy sikerült ellazulnia, sem attól, hogy
mennyire zavarta a behunyt szemmel üldögélés (4. ábra).

4. ábra. Alfa-aktivitás mértéke occipitálisan csukott szemmel.
A diagram az egyes kísérleti személyek (x tengely) behunyt szemű EEG-regisztrátumából
számolt alfa-index nagyságát (körök mérete) mutatja a behunyt szemű üldögélés zavaró
hatásának függvényében (y tengely). +1 érték jelöli azokat, akik úgy ítélték meg, hogy
kellemes volt a zene, és el tudtak lazulni, -1 érték jelöli azokat, akiket zavart a behunyt
szemmel üldögélés, és 0-t rendeltünk azokhoz, akik semlegesnek ítélték meg ezt a
feladatot. Piros szín a fáradtan érkezett személyeket jelöli. Sem a fáradság, sem a zene
nyugtató hatása nem korrelált az alfa-index nagyságával. Minden állapotban találunk
alacsony és magas értékeket.

Alfa-aktvitáshoz általában gátló funkciót kapcsolnak, több kérgi területre kiterjedő alfa-aktivitást akkor mérhetünk, amikor a percepciós és információfeldolgozási folyamatok mértéke csökken, például álmosság, felületes alvás esetén
(Klimesch, 2012). Ezen a nyugalmi alfa-aktvitáson kívül van egy úgynevezett
funkcionális alfa-aktivitás is, amely segítségével az irányított figyelem valósul
meg, a koncentrációt akadályozó, zavaró információkat blokkoljuk az egyes
területeken megjelenő alfa-aktivitással, vagyis az alfa-aktivitás jelenléte egyes
területeken erős koncentrációt is jelezhet (Klimesch, 2012). Kísérletünkben a
kísérleti személyek alfa-aktivitása sem frontálisan, sem occipitálisan nem
mutatott különbséget, hasonló volt szövegolvasás alatt, illetve nyugtató és
idegesítő zene hallgatása közben. Zenehallgatásnál az alfa-aktivitás mértéke

52

Stefancsik Gergely, Emri Zsuzsa

nem függött attól, hogy nyugató vagy inkább zavaró zenét hallgattak-e, és hogy
mennyire találta a kísérleti személy zavarónak a zenét, bár a legalacsonyabb
frontális alfa-aktivitások az idegesítő zene alatt jelentkeztek (5. ábra).

5. ábra. Frontális alfa-aktivitás nyitott szemű zenehallgatásnál.
A diagram az egyes kísérleti személyek (x tengely) nyitott szemű zenehallgatás alatti
EEG-aktivitásából számolt alfa-index nagyságát (y tengely) mutatja. A frontális (kék
négyzet) alfa-index a legtöbb esetben alacsonyabb volt, mint az occipitális (piros kör)
alfa-index, de egyforma (7) és kisebb (19) értékekre is láthatunk példát. Az 1–8 esetekben zavaró zenét, a 9–23 esetekben pedig nyugtató zene hallgatása alatti regisztrátumokból számolt alfa-indexeket ábrázoltuk. A legalacsonyabb alfa-indexeket frontálisan,
zavaró zene alatt mértük.

Alfa-aktivitás frontálisan és occipitálisan olvasás alatt
Olvasás alatt az alfa-aktivitás occipitálisan és frontálisan is nagyon különböző
mértékű volt. Az occipitális régióban a látókéreg található, ennek a résznek az
aktivitása a képi információfeldolgozást tükrözi, vagyis olvasás alatt alacsony
alfa-aktivitást várunk. Az alfa-index nem jelezte a teljesítményt, se azt, hogy
érdekesnek találták-e a szöveget a kísérletben résztvevők (6A. ábra: olvasás).
A frontális régió különböző kognitív funkciókkal foglalkozik, például az aktuális
ismeretek előkeresésével a belső reprezentációból, emléknyomok felidézésével, ezért azt vártuk, hogy akik a kérdéseket helyesen megválaszolják, alacsonyabb alfa-aktivtást mutatnak, mint azok, akik nem. Nem találtunk ilyen összefüggést, gyenge és jó teljesítményhez egyaránt tartozott alacsony alfa-aktivitás
(6B. ábra).

EEG-aktivitás jellemzése...

53

6. ábra. Frontális és occipitális alfa-aktivitás olvasás alatt.
A diagram az egyes kísérleti személyek (x tengely) behunyt szemű EEG-regisztrátumából
számolt alfa-index nagyságát (körök mérete) mutatja a szöveggel kapcsolatos kérdésekre adott helyes válaszok százalékos arányának függvényében. A pirossal jelölt
személyek találták unalmasnak a szöveget. Mind frontálisan, mind occipitálisan tartozik
alacsony alfa-aktivitás jó teljesítményhez és gyengébbhez is. Egy-egy személynél, különböző olvasási feladatok alatti regisztrátumokban, az alfa-index esetenként növekedést,
máskor csökkenést mutatott jobb teljesítménynél.

Összefoglalás, kitekintés
Egy új tudományterület, a neuropedagógia – amely a neveléstudomány és az idegtudomány
eredményeire is épít – igyekszik életkori, fejlődési, és egyéni sajátosságokat figyelembe
véve jellemezni a tanulási folyamatot, és ehhez EEG-mérések eredményeit is felhasználja
(Mák és mtsai., 2018).
Az EEG neuropedagógiai alkalmazhatóságának vizsgálatakor a nagy felbontású EEG-vizsgálatok mellett az olcsó, könnyen használható készülékek alkal-

54

Stefancsik Gergely, Emri Zsuzsa

mazhatósága is felvetődött. Ezeknek a készülékeknek nagy előnye, hogy akár
osztálytermi környezetben is alkalmazhatóak, felhelyezésük nem igényel szakértelmet, ezért akár otthoni tanulásnál is tudunk velük adatokat gyűjteni.
Kutatásunk során az alfa-aktivitás mértékét vizsgáltuk figyelmet igénylő
(olvasás) és relaxációs (zenehallgatás) feladatoknál. A nyitott és csukott szemű
állapot elkülöníthető volt a populációban, ilyen nagymértékű változást az
alfa-aktivitásban nem fedtek el az egyéni különbséget, de a nyitott szemmel
végzett feladatok között nem találtunk az alfa-aktivitásban szignifikáns különbséget se frontálisan, se occipitálisan. A legalacsonyabb frontális aktivitásokat
zavaró zene alatt tapasztaltuk, ami nem meglepő, hiszen ez a terület közreműködik érzelmi reakcióink kialakításában (Dennis és Solomon, 2010).
A szöveg olvasása alatt sem találtunk összefüggést az alfa-aktivitás és a
figyelem (mennyire pontosan jegyezte meg a szöveget) vagy az érdeklődés
között. Ennél a feladatnál az egyéni különbségek mellett a kognitív terhelés
különbözősége is nehezíti a kiértékelést. Ráadásul a kérdések egy további torzítást vittek bele a mérésbe, nem biztos, hogy ugyanazt tartotta fontosnak a
kísérleti személy, mint amire rákérdeztünk. További kísérleteknél ezeket a faktorokat kontrollálni kellene, vagy legalább felmérni őket, hogy a kiértékeléshez
figyelembe tudjuk venni.
Végső következtetésként megállapíthatjuk, hogy különböző összetételű
populációk jellemzésénél az EEG-aktivitás egyéni jellegzetességeit figyelembe
kell venni a kiértékelés során, az aktivitási szintek önmagukban nem elégségesek a figyelmi állapot jellemzéséhez.
Köszönetnyilvánítás
A kutatás az EFOP-3.6.1-16-2016-00001 „Kutatási kapacitások és szolgáltatások
komplex fejlesztése az Eszterházy Károly Egyetemen” pályázat támogatásával
valósult meg.
Szeretném kifejezni köszönetemet Dr. Antal K ároly tanár úrnak, Dr. Bogárdi
Tünde tanárnőnek a statisztikai munkákban nyújtott segítségért, Kvaszingerné Dr.
Prantner Csilla tanárnőnek, és a Médiainformatika Intézet Humáninformatika
Tanszékének az eszközök, a terem rendelkezésemre bocsátásáért, alanyainknak a szíves közreműködésért, valamint nem utolsósorban szüleimnek a támogatásért.

EEG-aktivitás jellemzése...

55

Irodalomjegyzék
A xmacher, N., Mormann, F., Fernández, G., Elger, C. E., Fell, J. (2006): Memory
formation by neuronal synchronization. 52(1):170–182. DOI: https://doi.
org/10.1016/j.brainresrev.2006.01.007
Bosman, C.A., L ansink, C.S., Pennartz, C.M. (2014): Functions of gamma-band
synchronization in cognition: from single circuits to functional diversity
across cortical and subcortical systems. Eur J Neurosci. 2014 39(11), 1982–
1999. DOI: https://doi.org/10.1111/ejn.12606. Epub 2014 May 8.
Buzsáki, Gy. (2003): Az agy és a kognitív viselkedés – A korrelációs megközelítés
újabb átgondolása In Cs. Pléh, Gy. Kovács, B. Gulyás (Eds.), Kognitív
idegtudomány. pp. 763–771. Budapest: Osiris kiadó.
Berger, H. (1933): Über das Elektrenkephalogramm des Menschen. Arch F
Psychiat 98, 231–254.
Chatrian, G. E., Somasundaram, M., Tassinari, C. A. (1968): DC changes recorded
transcranially during ‚’typical” three per second spike and wave discharges
in man. Epilepsia 9, 185–209.
Cokelaer, T. (2012–2017). Spectrum analysis tools. Available at http://github.
com/cokelaer/spectrum, accessed last: 2017.10.10.
Dennis, T. A., Solomon, B. (2010): Frontal EEG and emotion regulation:
electrocortical activity in response to emotional film clips is associated
with reduced mood induction and attention interference effects.
Biological psychology, 85(3), 456–464. DOI: https://doi.org/10.1016/j.
biopsycho.2010.09.008
Desimone, R., Duncan, J. (1995): Neural mechanisms of selective visual attention.
Annu. Rev. Neurosci. 18, 193–222. DOI: https://doi.org/10.1146/annurev.
ne.18.030195.001205
Fonyó, A. (2011): Az orvosi élettan tankönyve. Budapest: Medicina
Könyvkiadó. Elektronikus változat: regi.tankonyvtar.hu/hu/tartalom/
tamop425/2011₀001_524_Elettan/adatok.html (Letöltés: 2020. január 30.)
Gmehlin, D., Thomas, C., Weisbrod, M., Walther, S., Pfüller, U., Resch, F., Oelkers-A x,
R. (2011): Individual analysis of EEG background-activity within school age:
impact of age and sex within a longitudinal data set. Int J Dev Neurosci.
29,163–170. DOI: https://doi.org/10.1016/j.ijdevneu.2010.11.005
Hauck, M., Lorenz, J., Engel, A. K. (2008): Role of synchronized oscillatory
brain activity for human pain perception. Rev. Neurosci. 19(6), 441–450.
DOI: https://doi.org/10.1515/revneuro.2008.19.6.441
Henz, D., Schöllhorn, W. I. (2017). EEG Brain activity in dynamic health qigong
training: same effects for mental practice and physical training? Front
Psychol. 7(8):154. DOI: https://doi.org/10.3389/fpsyg.2017.00154
Jasper, H. H., Penfield, W. (1949): Electrowrtiwgram in man: effect of voluntary
movement upon the electrical activity of pmcentral gyrus. Arch. Psych&. Z.
Neural. 183, 163–174.

56

Stefancsik Gergely, Emri Zsuzsa

Jones, E., Oliphant, T., Peterson, P. and others (2001, 2017): SciPy: Open source
scientific tools for Python. Available at http://www.scypi.org/ (Letöltés: 2017.
október 10.)
Ketz, N. A., Jensen, O., O’Reilly R. C. (2015): Thalamic pathways underlying
prefrontal cortex–medial temporal lobe oscillatory interactions. Trends
Neurosci. 38:3–12. DOI: https://doi.org/10.1016/j.tins.2014.09.007
Klimesch, W. (2012): Alpha-band oscillations, attention, and controlled access to
stored information. Trends in Cognitive Sci. 16(12), 606–617. DOI: https://doi.
org/10.1016/j.tics.2012.10.007
Mák, V., Szécsi, T., Varga, L. (2018): Overview of EEG Research in Early Childhood
Education: An International Perspective. Képzés és gyakorlat, 16(3), 37–44.
DOI: https://doi.org/10.17165/TP
Niedermeyer, E. (2005): Ultrafast EEG activities and their significance. Clin EEG
Neurosci. 36(4). 257–262. DOI: https://doi.org/10.1177/155005940503600404
Maskeliunas, R., Damasevicius, R., Martisius, I., Vasiljevas, M. (2016): Consumer-grade
EEG devices: are they usable for control tasks? PeerJ 4, e1746 DOI: https://doi.
org/10.7717/peerj.1746
Szirmai, I., K amondi, A. (2011): Kognitív zavarok vizsgálata EEG-vel. Ideggyógyászati
Szmle. 64, 14–23. http://www.elitmed.hu/upload/pdf/kognitiv_zavarok_
vizsgalata_eeg_vel-6970.pdf
Trischlerné, Gyimesi, Cs. (2016): A komplex agyi tevékenység elektrofiziológiai
vizsgálata (EEG) In: Ábrahám Hajnalka, Ács Péter, Albu Mónika, Bajnóczky
István, Balás István, Benkő András, Birkás Béla, Bors László, Botz Bálint,
Csathó Árpád, Cséplő Péter, Csernus Valér, Dorn Krisztina, Ezer Erzsébet,
Farkas József, Fekete Sándor, Feldmann Ádám, Füzesi Zsuzsanna, Gaszner
Balázs, Gyimesi Csilla, Hartung István, Hegedűs Gábor, Helyes Zsuzsanna,
Herold Róbert, Hortobágyi Tibor, Horváth Judit, Horváth Zsolt, Hudák
István, Illés Enikő, Jandó Gábor, Jegesy Andrea, Kállai János, Karádi Kázmér,
Kerekes Zsuzsanna, Koller Ákos, Komoly Sámuel, Kovács Bernadett, Kovács
Norbert, Kozma Zsolt, Kövér Ferenc, Kricskovics Antal, Lenzsér Gábor, Lucza
Tivadar, Mezősi Emese, Mike Andrea, Montskó Péter, Nagy Alexandra, Nagy
Ferenc, Pál Endre, Péley Iván, Pethő Gábor, Pethőné Lubics Andrea, Pfund
Zoltán, Pintér Erika, Porpáczy Zoltán, Pozsgai Gábor, Reglődi Dóra, Rékási
Zoltán, Schwarcz Attila, Sebők Ágnes, Simon Gábor, Simon Mária, Sipos
Katalin, Szapáry László, Szekeres Júlia, Szolcsányi Tibor, Tamás Andrea, Tényi
Tamás, Tiringer István, Tóth Márton, Tóth Péter, Trauninger Anita, Vámos
Zoltán, Varga József, Vörös V.: Emberi életfolyamatok idegi szabályozása – a
neurontól a viselkedésig. Interdiszciplináris tananyag az idegrendszer felépítése,
működése és klinikuma témáiban orvostanhallgatók, egészség- és élettudományi
képzésben résztvevők számára Magyarországon. Pécsi Tudományegyetem (9h
fejezet) Pécs, Dialóg Campus Kiadó-Nordex Kft. https://regi.tankonyvtar.hu/
hu/tartalom/tamop412A/2011-0094_neurologia_hu/ch09s08.html
Vidnyánszky, Z. (2003): A vizuális figyelem In: Pléh Csaba, Kovács Gyula, Gulyás
Balázs: Kognitív idegtudomány, (pp 219–235). Budapest, Osiris kiadó, 2003

EEG-aktivitás jellemzése...

57

Wang, X.-J. (2010): Neurophysiological and Computational Principles of
Cortical Rhythms in Cognition. Physiol Rev. 90, 1195–1268. DOI: https://doi.
org/10.1152/physrev.00035.2008
Wang, T., Guan, S. U., Man, K. L. (2014): EEG eye state identification using
incremental attribute learning with time-series classification. Mathematical
Problems in Engineering 1, 9. DOI: https://doi.org/10.1155/2014/365101
Wang, Y., Sokhadze, E. M., El-Baz. A. S, Li, X., Sears, L., C asanova, M. F. Tasman, A. (2016):
Relative power of specific EEG bands and their ratios during neurofeedback
training in children with autism spectrum disorder. Front. Hum. Neurosci.
9:723. DOI: https://doi.org/10.3389/fnhum.2015.00723
Wöstmann, M., Alavash, M., Obleser, J. (2019): Alpha Oscillations in the Human Brain
Implement Distractor Suppression Independent of Target Selection. J Neurosci.
39(49), 9797–9805. DOI: https://doi.org/10.1523/JNEUROSCI.1954-19.2019,
Epub 2019 Oct 22.

