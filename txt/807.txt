DOI:10.17048/AM.2018.157

Kvaszingerné Prantner Csilla
Eszterházy Károly Egyetem, Médiainformatika Intézet, Humáninformatika Tanszék
kvaszingerne.prantner.csilla@uni-eszterhazy.hu

Emri Zsuzsanna
Eszterházy Károly Egyetem, Biológiai Intézet, Állattani Tanszék
emri.zsuzsanna@uni-eszterhazy.hu

HOGYAN TÁMOGATHATÓ A TANULÁS VIZSGÁLATA EMOTIV EPOC
EEG ESZKÖZZEL?
A tanulási folyamat az egyik legkomplexebb kognitív funkció, amelynek vizsgálatánál egyre
inkább alapoznak biológiai mérésekre a pedagógiai kutatások. Egy nemrég megjelent terület, a
neuropedagógia, amely neurobiológiai eredményeken alapuló tanulási koncepciót alkalmaz, a
tanulást az agyi kapcsolatok folyamatos átalakulásaként értelmezi. A mintegy 18 milliárd
idegsejt kölcsönhatásaiból több alapvető mechanizmus segítségével alakul ki kognitív funkció
(Basar et al., 1999). Egyik ilyen mechanizmus a különböző oszcillációk kialakulása, amelyen
keresztül egymástól térben távol eső neuronok együttműködése valósulhat meg. A különböző
oszcillációkat frekvenciájuk alapján osztályozzuk: alfa (8-13 Hz), téta (3,5-7 Hz), delta (0,53,5 Hz), béta (18-25 Hz) és gamma (30-70 Hz) aktivitásként. Leginkább a gamma frekvenciájú
oszcillációt tartják az agyi aktivitás fő szervező tényezőjének, de az újabb eredmények alapján
a többi aktivitás is szerepet játszik a kognitív funkciók kialakításában, különösen az alfa
aktivitás értelmezése változott meg az elmúlt időszakban, alfa aktivitás nemcsak a nyugalmi
aktivitáshoz kapcsolódik, hanem figyelemhez és a tárolt információk előhívásához is (Klimesh,
2012).
Célunk az Emotiv EPOC EEG eszköz pedagógiai alkalmazási lehetőségeiben rejlő potenciál
felmérése. Ehhez a műszer érzékenységének és megbízhatóságának a feltérképezése szükséges,
amit számítógépen történő tanulói tevékenységvégzés közben rögzített regisztrátumok
elemzésével teszünk meg.
Kérdésünk, hogy olyan feladatok, amelyekről tudjuk, hogy más mértékű és jellegű figyelmet
igényelnek, milyen nagyságú és mennyire konzisztens különbségeket alakítanak ki egy-egy
kísérleti személy esetében. Továbbá kíváncsiak vagyunk, hogy az egyes mentális állapotok az
egyes feladatoknál, mennyire konzisztensen jelennek meg egy vizsgált populációban. Sikerüle olyan feladatsort kialakítanunk, ahol az egyes tesztszemélyek közötti különbségek nem
jelentősebbek, mint a feladatok elvégzése közben mért EEG regisztrátumok közötti
különbségek. Ha igen, mennyire tükrözi Egy ilyen feladatsor a tanári munka során használt
különböző feladattípusokat.
A kísérleti feladatsorban egy relaxációs feladatot 3 eltérő mértékű és jellegű, figyelmet
igényelő feladat követ. Olyan feladatokat választottunk, amelyek aktív állapotot
eredményeznek, s közben különböző ideig fennálló izgalmat, érdeklődést és stresszt váltanak
ki.
Az előzőek értékelésnél összevetjük a relaxációs állapotot a koncentrációs állapotokkal
illetve az aktív állapotokat is egymással. Megnézzük, milyen különbségek jelentkeznek illetve,
hogy a különbségek konzekvensen megjelenjenek-e a regisztrátumokban.
Eredményeink képet adnak az Emotiv EPOC EEG eszköz megbízhatóságáról és
objektivitásáról, amely alapján a pedagógia területén történő alkalmazása tervezhetővé válik.

157

Bevezetés
Bár az EEG nem tükrözi az egyes neuronok elektromos aktivitását, neuroncsoportok
aktivitását tudjuk csak rajta követni, viszont időbeli felbontása sokkal jobb, mint az agyi
képalkotó technikáké (például az MRI vizsgálaté vagy a PET szkennereké). Az EEG
regisztrátumon, annak kiváló időbeli felbontásának köszönhetően, valós időben követhetjük a
kognitív folyamatokat, ezenfelül az EEG mérés nem invazív technika, tehát fájdalommentesen
és biztonságosan alkalmazható a kísérleti személyeken. Széles körű alkalmazását viszonylagos
olcsósága is előmozdítja.
A neuronok elektromos aktivitása számos tényezőtől függ: az éberségi állapottól, attól hogy
a szem nyitva vagy zárva van-e, a vizsgálatban használt feladatok típusától, a figyelem
mértékétől és az érzelmi állapottól. Az EEG aktivitása tehát az izgalmat, a figyelmet, az
elköteleződést és bizonyos értelemben az érzelmeket is tükrözi, ráadásul a rögzített EEG jel
attól függően, hogy az elektróda a koponya mely részén helyezkedik el, más-más aktivitási
mintázatot mutat. Míg az EEG elvezetésben megjelenő, a személy különböző állapotai közötti
eltérések jól használhatók neuropedagógiai mérésekben, addig a genetikai különbségekből és a
neuronális hálózat egyéni topográfiájából adódó eltérések megnehezíthetik az eredmények
kiértékelését.
A tanulmányban leírt pilot kísérlet folyamán hét egyetemi hallgató agyi aktivitását mértük
különböző jellegű feladatvégzés során Emotiv EPOC EEG készülékkel. A feladatok között
szerepelt relaxáció (nyugalmi állapotban, behunyt szemmel zenehallgatás), akciódús
mozijelenet megtekintése, olvasási és számolási feladat. A rögzített EEG spektrumaikat az
egyéni és a feladatfüggő különbségek feltárása céljából összehasonlítottuk.

Távlati célok
A pedagógiai hasznosítás lehetőségei kapcsán nagy kérdés, hogy a későbbiekben
megállapítható lehet-e egy tanulóról az Emotiv EPOC EEG használatával, hogy adott
feladatvégzés közben a vizsgált személy motivált-e, van-e sikerélménye, unatkozik-e, vagy
zavart érez-e. Amennyiben a fentiek detektálása bizonyos mértékben megvalósulna:
−
−
−

olyan feladatok összeállítására volna lehetőségünk a későbbiekben, amelyek
kellőképpen motiváló hatásúak volnának a tanulók többsége számára;
vagy olyan feladatsorok létrehozása valósulhatna meg, amelyekben a tanulók többsége
számára kellőképpen motiváló és pihentető feladatokat optimális mértékben és
sorrendben való váltakozása lenne tervezhető;
vagy ezek kiválasztása és sorrendje az éppen vizsgált személy egyéni sajátosságaira
érzékenyen történhetnének meg, valamint a tanuló aktuális hangulata és motiváltsága is
meghatározó szerepet kaphatna a feladatok kiválasztásában.

Mindez egyfajta adaptív tanulási megvalósítást szolgálna, „real time” értékeléssel, azaz a
tanuló fején elhelyezve a műszert, segíthetné tanulását azzal, hogy az adott tanulóra igazított
feladatokat ajánl. Továbbá az önszabályozó tanulás képességének fejlesztésére is jó eszköz
lehetne.

Elektroenkefalográf (EEG)
Az EEG felvétel különböző típusú agyhullámokat mutat. Ezeket a hullámokat vagy
oszcillációkat azok frekvenciái szerint osztályozzák (alfa: 8-13 Hz, téta: 3,5-7 Hz, delta: 0,53,5 Hz, béta 13-25 Hz és gamma: 30-70 Hz). Az alfa hullámokat ún. „nyugalmi hullámként”
(angol kifejezéssel élve: „idling rhythm”) értelmezzük, akkor mutatkozik meg erősen, amikor
158

a szemek le vannak hunyva és a személy nyugodt. Emiatt jó referencia a relaxáció folyamán
megjelenő alfa a többi feladat során mért alfa hullámok értékeléséhez. Az alfa hullámok az
occipitális (tarkótáji) lebenyeken mutatkoznak meg a legszembetűnőbben, ez a terület felelős a
látásért. Az alfa oszcillációnak van azonban egy másik funkciója is: szenzoros és kognitív
folyamatok során megfigyelték az ún. funkcionális alfát (Basar et al., 1997). Kimutatták, hogy
a funkcionális alfa-aktivitás korrelál a munkamemóriával és valószínűleg a hosszú távú
memóriában történő emléknyomok képződésével (Basar et al., 1997; Klimesch et al., 1994). Az
alfa-aktivitás kulcsfontosságú szerepet játszik az optimális emberi funkciók működésében:
kimutatták, hogy az optimális kognitív és pszichomotoros teljesítmény növeli, míg a rossz
teljesítmény és a fáradtság csökkenti az alfa-hullámok amplitúdóját (Bazanova, 2012). A tétaoszcillációk is összefüggenek a kognitív feldolgozással és a kortiko-hippokampális
kölcsönhatással (Basar et al., 1997; Klimesch et al., 1994; Miller 1991). A frontális feldolgozást
igénylő komplex események nagy frontális téta válaszreakciót, valamint tájékozódást és
szelektív figyelmet indukálnak (BasarEroglu et al., 1992). A delta hullámok nem csak az
alvás, hanem az ébrenlét során is előfordulnak. Ez kapcsolódik a jelek felismeréséhez és a
döntéshozatalhoz (BasarEroglu et al., 1992). Béta hullámok gyakran kimutathatók az ébren
lévő embereknél, amelyek a frontális lebenyeken kiemelkedőek, ezek felelősek a tudatos
döntésekért és a mozgásért. A gamma-rezgések fontos építőelemei az agyi elektromos
aktivitásnak, amelyek többféle kognitív funkcióhoz kapcsolódnak, beleértve a figyelmet
(MüllerKeil, 2004), a memóriát (Herrmann et al., 2004; TallonBaudry et al., 2005) és az
észlelést is. (Jensen et al., 2007). A gamma oszcillációk szerepe különösen az egymástól távol
elhelyezkedő kérgi területek szinkron aktivitásának kialakításában jelentősek, a többféle
információ egyidejű előhívását egyidejű és azonos fázisú gamma frekvenciájú oszcilláció kíséri
(Kim et al., 2016). A gamma-rezgések valószínűleg a központi idegrendszer
kommunikációjának „egyetemes kódját” jelentik (Basar et al., 1999; Yordanova et al., 1997).
Az emberekben a két agyféltek aszimmetrikus kortikális (agykéreghez tartozó) aktivitást mutat.
Különösképp a frontális aszimmetriát tanulmányozták részletesen, mivel az az érzelmekhez
kapcsolódik (HarmonJones et al., 2010). A bal (domináns) agyféltek aktivitása pozitív
érzelmekhez kapcsolódik, mint például a motiváció vagy a lelkesedés, míg a közöny és más
negatív érzéseket a jobb agyféltek aktivitásának növekedése kíséri (Davidson, 1998).

A vizsgálat kérdései és hipotézisei
Vizsgálatunk módszere az EEG-jelek egyedi különbségeinek feltárása, különösen az alfasávban. Az agyhullámokat különböző feladatvégzések során mérjük az Emotiv EPOC EEG
eszközzel.
Hipotéziseink szerint az alábbi hullámok lesznek dominánsan mérhetők a különféle
feladatok esetében:
− relaxációs feladatnál: occipitális (tarkótáji) alfa aktivitás és az alfa frekvencia
dominanciája (H1);
− izgalmas feladatnál (filmrészletnél): alfa blokk és valamilyen szinten a gamma
megjelenése (H2);
− matematikai feladat esetében: az olvasási feladathoz képest több béta aktivitás várható
főleg a frontális kérgi részről (H3).
Fontos megjegyezni, hogy a kísérleti szituáció maga, hogy a kísérleti személyek fejére
helyezett műszerrel az agyi aktivitást mérjük különféle feladatok végzése közben, eleve
izgalommal tölti el az önként jelentkező tanulókat, így a monotonitás mérése gyakorlatilag
lehetetlen ilyen kísérleti szituációban. Továbbá frusztráció több okból is előfordulhat, például
159

a kísérleti helyzetből adódóan, az oktatók (kísérletvezetők) jelenléte kapcsán vagy az agyi
aktivitás mérése okán; valamint előfordulhat, hogy az egyszerű feladatok elvégzése során a
résztvevők önmagukkal szemben magas elvárásokat teremtenek a teljesítményük kapcsán (pl.:
a kétjegyű számok összeadása esetén frusztrálhatja őket az, hogy a könnyű feladat ellenére
mégsem teljesítenek jól).
Néhány kérdés is megfogalmazódott bennünk, nevezetesen:
− Mennyire tudunk olyan feladatot adni a résztvevőknek, hogy mindegyikőjükben
hasonló, erőteljes érzelmi és aktivitásbeli különbségeket idézzünk elő?
− Mennyire sok és zavaró artefact kerül a mérésekbe (pl. mobiltelefon, fénycső, résztvevő
mozgása, külső zajok, stb.)?
− Milyen mértékben automatizálható a kiértékelés?

A vizsgálat eszköze és módszere
Az Emotiv EPOC vezeték nélküli EEG készüléket és kísérő szoftverét használtuk az
adatgyűjtéshez. Az eszközön 14 érzékelő található, amelyeknek a viselő fejbőrével kell
érintkezniük a nemzetközi 10-20 rendszer elrendezése szerint (1. ábra). Az elektródák az
agyhullámokat (az amplitúdót (10-100 μV) és a frekvenciát (1-64 Hz)) mérik, a
regisztrátumokat szoftveresen rögzítjük, amelyek későbbi elemzésre alkalmasak.
Az 1. ábrán az F, T, P és O betűk rendre a frontális (frontal, elülső homlokzati), a temporális
(temporal), a parietális (parietal, a fali lebenyhez kapcsolódó) és az occipitális (occipital,
tarkótáji) elektródákat jelentik. Négy pár elülső elektróda van, amelyek a legérzékenyebbek és
a legközelebb vannak a sulcus centralishoz (központi árok), ezek az AF és az FC pozíciókban
helyezkednek el. A páros számok (2, 4, 6, 8) a jobb féltekén lévő elektródák helyzetére, míg a
páratlan számok (1, 3, 5, 7) a bal féltekén lévők helyzetére utalnak. A CMS és DRL elektródok
a referenciapontok.

1. ábra. Az Emotiv EPOC EEG eszköz elektródáinak elrendezése a 10-20-as rendszer szerint

Az Eszterházy Károly Egyetemről hét jobbkezes diák (4 nő) vett részt a pilot vizsgálatban,
életkoruk 21-29 év volt. Az EEG mérés során végzett feladatokat egy laptopon mutattuk be
számukra. Egy másik laptopon pedig figyeltük és rögzítettük a regisztrált EEG hullámokat, a
vezeték nélküli EEG eszköz bluetoothon keresztül tartotta a kapcsolatot a számítógéppel (2.
ábra).

160

2. ábra. Egy vizsgálati személy a fejére helyezett 14 elektródás Emotiv EPOC EEG-vel

Az első kísérlet során a résztvevők 3 percen keresztül pihentető zenét hallgattak, miközben
a szemüket zárva tartották, majd egy 3 perces izgalmas filmrészletet néztek meg. A film után
két különböző szöveget olvastak, az egyik a tanulás biológiai alapjairól szólt (biológia szakosok
lévén érdekes téma volt ez számukra), a másik egy száraz jogi szöveg volt. Az olvasás után
további 3 perces relaxációt végeztek, majd egyszerű számtani gyakorlatot oldottak meg, amely
kétjegyű számok összeadásából állt. A résztvevőket arra kértük, hogy lehetőleg ne mozogjanak
a feladatvégzések során, ekkor mi manuálisan feljegyeztük, hogy mettől meddig tartottak az
egyes feladatok. (2. ábra)
Úgy is végeztünk vizsgálatokat, hogy a résztvevők automatikusan, sorban kapták a
feladatokat a laptopon és önállóan haladtak végig a feladatokon anélkül, hogy a vizsgálatvezető
a laborban lett volna velük. Ez úgy történt, hogy minden feladat után egy billentyűlenyomással
maguk indíthatták a következő feladatot, amikor a továbbhaladásra készen álltak (3. és 4. ábra).
Minden feladat elindításakor makrók segítségével egy logfile-ba kiírattuk a laptop
rendszeridejét, amely adatokból később tized másodperces pontossággal megtudhattuk a
feladatok kezdetét, s az időzített feladatok esetében  a két relaxációnál (nyitott és zárt szemmel
végzett) és a filmnél  azok pontos befejezését (az új kísérleteknél a relaxáció és a filmrészletek
idejét 4 percre növeltük). Az olvasási és matematikai feladat esetében a vizsgálati személyek
billentyűleütéssel jelezték a feladatok befejezését, hogy az időpontot logolni lehessen. Az
önállóan vezérelt tesztfolyamatot amiatt láttuk jónak, mert ezzel  úgy gondoltuk  kiszűrhetjük
a kíséretvezető jelenlétéből adódó frusztrációt1. A giroszkóp felvételéről is jól kivehető, hogy
mettől meddig tartottak az egyes feladatok. A mozgások többsége a feladatok között történt. A
résztvevők viszonylag lassan mozogtak a relaxációs zenehallgatás (relax1-2), a filmnézés
(mov) és az olvasás (read1-2) folyamán, de a matematikai (math) gyakorlat során sokat és
intenzíven mozogtak.
1

Másfelől lehetséges, hogy egyes résztvevőket éppen az frusztrált, hogy nincsen jelen a kísérletvezető,
s így nem tud számára segíteni senki, ha valamilyen probléma adódik a kísérletvégzés során a
feladattovábbítással vagy a mérőműszerrel kapcsolatosan.

161

A hullámok elemzésének módja
A felvételek elemzését az erre a célra fejlesztett Python szkripttel végeztük (Python 2.7.12,
scipy.signal 0.17.0 és spectrum 0.7.1 csomagok), (Cokelaer, 20122017; Jones et al.,
20122017). A mért adatrendszerre 1 Hz-es határfrekvenciájú alulvágó szűrőt alkalmaztunk,
majd az átlagérték eltávolítása után egységnyi szórásnégyzetre normáltuk. A kiugró értékek
hatásának csökkentése érdekében az adatrendszert a [6, +6] intervallumra korlátoztuk. A
spektrumanalízis során 2 másodperces Tukey ablakot használtunk, 0,25-ös alaktényező mellett,
1 másodperces átfedéssel, a lineárisan trendtelenített szegmenseken.

Az eredmények kiértékelése
Alfa frekvenciák
Gasser et al. tanulmánya (1985) szerint az alfa a legmegbízhatóbb, azaz legbiztosabban
megjelenő és mérhető EEG hullám (LüthiMcCormick, 1998; SteriadeTimofeev, 2003). A
szakirodalom arra is rámutat, hogy az alfa hullám nem egy egységesen megmutatkozó jelenség,
hanem az életkortól, a mentális állapottól, az érzékelő elektróda elhelyezkedésétől és a kognitív
feladattól függően jelentős változásokat mutat (Basar et al., 2012). A legjelentősebb alfa
aktivitás akkor mutatkozik, amikor a szemek zárva vannak pihenés közben, különösen erős
jelzés mérhető ekkor az occipitális (tarkótáji) elektródákkal (O1-2).

3. ábra. Variációk az alfa aktivitás megjelenésére

Elemeztük a lehunyt szemmel végzett relaxáció során megjelenő alfa aktivitást több
résztvevő esetében is (3. ábra), a felvételek különböző amplitúdójú alfa hullámokat mutattak:
egyes felvételek nem mutattak egyértelmű alfa csúcsot a teljesítményspektrumban (3A. ábra),
míg más grafikonokon az alfa csúcs kiemelkedő volt (3B. ábra). A 3. ábrán a bal oldali
occipitalis (tarkótáji, O1) elektródával mért EEG jelek láthatók három különböző résztvevőnél
behúnyt szemmel történő relaxáció során. Bal oldalt felül az O1 elektródák regisztrátumai
láthatók, bal oldalt alul az időfrekvenciás spektrogramok (a melegebb színek nagyobb aktivitást
jelentenek) és jobb oldalt az alfa-aktivitás teljesítményspektrum diagramjai, amelyeken
spektrális csúcsok megjelenését vártuk.

162

−
−
−

Az A résztvevő felvételén nagyon gyenge alfa aktivitás mutatkozik. Az alfa sáv csak a
relaxációs periódus végén látható, és a teljesítményspektrum diagramon nem jelenik
meg egyértelmű spektrális csúcs (nyíl 10 Hz-nél).
A B résztvevő felvétele erős alfa-aktivitást és kiemelkedő spektrális csúcsot mutat az
alfa-sávban (nyíl, 10 Hz-nél).
A C résztvevő felvételei szintén mutatnak alfa aktivitást a teljesítményspektrum
grafikonján, azonban az alfa csúcs (nyíl) körülbelül 15 Hz frekvenciánál (fekete pont)
jelenik meg.

A csúcsfrekvencia eltérő volt a felvételeken. Az alfa rendszerint 10 Hz-en jelenik meg (3AB. ábrán), viszont egyik résztvevőnél az alfa csúcsfrekvencia megközelítette a 15 Hz-et (3C.
ábra).

4. ábra. Az alfa aktivitás változása az érzékelő elektróda és a végrehajtott feladattól függően.

Összehasonlítottuk az alfa aktivitást különféle feladatok esetében is. A legmagasabb alfa
aktivitás behunyt szemmel az occipitális érzékelőkön látszik (Basanova, 2012). Ez jól látható a
felvételeken is, a behunyt szemmel (4. ábrák szaggatott vörös) regisztrált EEG-ben az alfa
aktivitás jelentősebb, mint a nyitott szemmel (4. ábra folyamatos vörös) regisztráltban. A
kognitív feladatok során eltérő mértékben csökkent az alfa aktivitás a különböző kísérleti
alanyok EEG-jében. Néhányuk felvételén az alfa csúcs kevésbé mutatkozik meg az olvasás
(zöld) és a film (lila) során, az occipitális kéregben nem is detektálható (4A. ábra); míg másoké
az olvasás (zöld) és a filmnézés (lila) alkalmával is jelentős mértékű alfa csúcsot mutatott. (4B.
ábra).
Attól függően, hogy mely elektródákon figyeltük az alfa megjelenését, az alfa amplitúdója
különbözött. A legmagasabb csúcsok az occipitális érzékelők (O1, O2) teljesítményspektrum
grafikonjain mutatkoztak, míg a frontális elektródák (AF3-4, F3-4, F7-8, FC5-6) gyengébb alfa
aktivitást mutattak, esetenként magasabb frekvencián, mint a nyugalmi alfa aktivitás (4B. ábra).
Egyénenként változott az is, hogy melyik feladatnál volt az alfa aktivitás leginkább gátolt,
lehetett az olvasás alatt (4A. ábra zöld) vagy a filmnézés alatt is (4B. ábra lila). Az agy két
oldalán az azonos pozíciók hasonló alfa csúcsokat mutattak (ezeket nem ábrázoltuk).
Béta és gamma frekvenciák
A béta hullámok az éberséggel, az aktív feladatvégzéssel kapcsolatosan jelennek meg
(NeuperPfurtscheller, 2001), míg a gamma hullámoknak a kötődés és a memória kapcsán van
jelentősége az érzékelési folyamatban (Skinner et al., 2000; TallonBaudry, 2003). A feladatok
163

elvégzése során ezek a frekvenciák a tesztszemélyeknél nem voltak kiemelkedőek, a vizuális
és hallási ingerek esetében viszont nagyobb béta- és gamma aktivitás került regisztrálásra, mint
a relaxáció alatt (csak a hallás ingerlése) vagy az olvasás során (4. ábra).

Hipotézisek értékelése és konklúzió
Az EEG hullámok spektrumát illetve a frontális és tarkótáji kéregben megjelenő
változékonyságát tanulmányoztuk különböző kísérleti személyeknél különböző jellegű
feladatok elvégzése közben. Hipotézisünk (H1), miszerint relaxációs feladatnál az occipitális
(tarkótáji) alfa aktivitás és az alfa frekvencia dominanciája érvényesül, tendenciaszerűen
beigazolódott, viszont míg a vizsgált személyek egy részénél a frontális elektródok
teljesítmény-spektruma is erőteljes alfa aktivitást jeleztek, addig másoknál még occipitális
elektródokon is csak épphogy kiemelkedett ez a frekvenciatartomány. A nyugalomban mért
alfa aktivitás frekvenciája leggyakrabban az irodalomból elvárt 10 Hz körüli aktivitási csúcsot
mutatta, de a hét személyből volt egy, akinél lényegesen magasabb, 15 Hz-es aktivitás
jelentkezett. A felvételek tehát nagy egyéni különbségeket mutattak a különböző feladatok alatti
alfa aktivitás mértékében és az alfa csúcs frekvenciájában egyaránt. A személyek
regisztrátumait egymáshoz és önmagukhoz hasonlítva is vizsgáltuk. Ha az alfa-frekvencia
csúcsot a feladatok között néztük, mindenkinél a két relaxációs feladatnál volt a legmagasabb
az alfa hullámok aránya a többihez képest, de az alfa aktivitás csökkenésének mértéke a többi
feladatnál teljesen eltérő volt, ami valószínűleg a résztvevők genetikai hátterét valamint
kognitív teljesítményét egyaránt tükrözi. A legalacsonyabb alfa aktivitáshoz kapcsolódó
tevékenység egyénileg változott: ez lehetett a film vagy az olvasás is. A béta és a gamma
aktivitás általában a film alatt volt a legmagasabb.
Izgalmas, újdonságot jelentő feladatnál az alfa aktivitás blokkolása (H2 hipotézisünk) is
részben igazolódott be, hiszen nem minden vizsgálati személy esetében történt meg az alfa
blokkolás, volt olyan személy, akinél filmnézés közben is jelentős volt az alfa csúcs, az
beigazolódott, hogy a gamma aktivitás a filmnézések alkalmával megjelent.
A matematikai feladatnál (H3 hipotézis) nem találtunk aktivitás különbséget az olvasáshoz
képest, legtöbben olyan rövid idő alatt megoldották a feladatot, hogy az nem eredményezett
kiértékelhető eltérést. Ilyen típusú vizsgálathoz hosszabb, összetettebb feladatot kell majd
alkalmazni a továbbiakban.
Ezek az eredmények arra utalnak, hogy az EEG felvételek segíthetik a hatékonyabb tanulási
folyamatok tervezését, de ehhez a résztvevők egyéni sajátosságait is fel kell tárni, csak ezek
ismeretében értelmezhetők a feladatok során kialakult EEG-hullámok változásai. Tehát az
EEG-felvételek egyedi jellemzőit feltétlenül figyelembe kell venni, amikor EEG-adatokat
használunk a kognitív folyamatok értelmezésére. Eredményeink képet adnak az Emotiv EPOC
EEG eszköz megbízhatóságáról és objektivitásáról, amely alapján a pedagógia területén történő
alkalmazása tervezhetővé válik.
Irodalomjegyzék
Basar, E.–Basar-Eroğlu, C.–Karakas, S.–Schürmann, M. (1999). Are cognitive processes manifested in
event-related gamma, alpha, theta and delta oscillations in the EEG? Neurosci Lett, 259:165168.
https://doi.org/10.1016/S0304-3940(98)00934-3
Başar-Eroğlu, C.–Başar, E.–Demiralp, T.–Schürmann, M. (1992). P300-response: possible
psychophysiological correlates in delta and theta frequency channels: a review. In:
International journal of psychophysiology, 13:161–179.
https://doi.org/10.1016/S0304-3940(98)00934-3
Başar E–Güntekin, B. (2012). A short review of alpha activity in cognitive processes and in cognitive
impairment. International journal of psychophysiology. 86:25-38.

164

https://doi.org/10.1016/S0304-3940(98)00934-3
Bazanova, O. (2012). Comments for Current Interpretation EEG Alpha Activity: a Review and
Analysis. In: Journal of Behavioral and Brain Science, 2:239-248.
https://doi.org/10.4236/jbbs.2012.22027
Cokelaer, T. (2012–2017). Spectrum Analysis Tools. URL: http://github.com/cokelaer/spectrum,
(2017.10.10.)
Davidson, R. J. (1998). Anterior elecrophysiological asymmetries, emotion, and depression:
conceptual and methodological conundrums. In: Psychophysiology, 35:607-614.
https://doi.org/10.1017/S0048577298000134
Gasser, T.–Bacher, P.; Steinberg, H. (1985). Test–retest reliability of spectral parameters of the EEG.
In: Electroencephalography and Clin Neurophys, 60:312–319.
https://doi.org/10.1016/0013-4694(85)90005-7
Harmon-Jones, E.–Gable, P. A.–Peterson, C. K. (2010). The role of asymmetric frontal cortical
activity in emotion-related phenomena: a review and update. 84(3):451-62.
Herrmann, C. S.–Lenz, D.–Junge, S.–Busch, N. A.–Maess, B. (2004). Memory-matches evoke human
gamma-responses. In: BMC Neurosci. 5, 13.
Jensen, O.–Kaiser, J.–Lachaux, J. P. (2007). Human gamma-frequency oscillations associated with
attention and memory. In: Trends Neurosci. 30, 317–324
Jones, E.–Oliphant, T.–Peterson, P. etc. (2001–2017). SciPy: Open source scientific tools for Python.
URL: http://www.scypi.org/ (2017.10.10.)
Kim, H., - Ährlund -Richter, S.–Wang, X.–Deisseroth, K.–Carlén, M. (2016). Prefrontal parvalbumin
neurons in control of attention. In: Cell. 164:208-218.
Klimesch, W.–Schimke, H. - Schwaiger, J. (1994). Episodic and semantic memory: an analysis in the
EEG theta and alpha band. In: Electroenceph Clin Neurophysiol, 91:428–441.
Klimesch, W. (2012). Alpha-band oscillations, attention, and controlled access to stored information.
In: Trends Cog Sci. 16:606-617
Lüthi, A.–McCormick, D. A. (1998). H-Current: Properties of a Neuronal and Network Pacemaker.
In: Neuron, 21:9-12.
Miller, R. (1991). Cortico-hippocampal Interplay and the Representation of Contexts in the Brain.
Springer, Berlin.
Müller, M. M.–Keil, A. (2004). Neuronal synchronization and selective color processing in the human
brain. J. Cogn. Neurosci. 16, 503–522.
Neuper, C.–Pfurtscheller, G. (2001). Event-related dynamics of cortical rhythms: frequency-specific
features and functional correlates. In: International journal of psychophysiology. 43:41–58.
Python Software Foundation. Python Language Reference, version 2.7. URL: http://www.python.org
(2017.10.10.)
Skinner, J. E.–Molnar, M.; Kowalik, Z. J. (2000). The role of the thalamic reticular neurons in alphaand gamma-oscillations in neocortex: a mechanism for selective perception and stimulus
binding. In: Acta Neurobiol exp. 60:123–142.
Steriade, M.–Timofeev, I. (2003). Neuronal Plasticity in Thalamocortical Networks during Sleep and
Waking Oscillations. (Neuron), 37:563-576.
Tallon-Baudry, C. (2003). Oscillatory synchrony and human visual cognition. In: J. Physiol. Paris. 97:
355–363.
Tallon-Baudry, C.–Bertrand, O.–Henaff, M. A.–Isnard, J.–Fischer, C. (2005). Attention modulates
gamma-band oscillations differently in the human lateral occipital cortex and fusiform gyrus.
In: Cereb. Cortex. 15, 654–662.
Yordanova, Y.–Kolev, V.–Demiralp, T. (1997). The phase-locking of auditory gamma band responses
in humans is sensitive to task processing. In: NeuroReport, 8:3999–4004.

165

